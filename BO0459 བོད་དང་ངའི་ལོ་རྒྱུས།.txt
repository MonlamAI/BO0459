
༄༅། བོད་དང་ངའི་ལོ་རྒྱུས།
རྗེ་བཙུན་པདྨ།
ཨཱཙཱརྱ་ཚེ་དབང་བུ་འཁྲིད་ཀྱིས་བོད་སྒྱུར་ཞུས།

ས་བཅད་དང་པོ།
ཕྱི་ལོ་༡༩༣༩-༡༩༦༤ བར།

ལེའུ་དང་པོ།
ལྷ་སའི་ནང་གི་ཐོག་མའི་ལོ།

༄༅། །རང་རེ་བོད་མི་རྣམས་ནང་པ་ཞིག་ཡིན་པའི་ཆ་ནས་སྐྱེ་བ་སྔ་ཕྱིའམ་ཡང་
སྲིད་བཅས་ལ་ཡིད་ཆེས་བརྩི་བཀུར་ཞུ་མཁན་ཞིག་ཡིན་པར་བརྟེན། རང་ཉིད་ཀྱི་མི་
ཚེར་བསམ་གཞིག་བྱེད་སྐབས་སྐྱེ་བ་སྔ་མ་ངས་ལས་བཟང་པོ་ཞིག་བསགས་འདུག་
སྙམ་པའི་ངེས་ཤེས་རྙེད་ཅིང༌། ངོས་རང་ནི་༸ གོང་ས་ྋསྐྱབས་མགོན་སྐུ་ཕྲེང་བཅུ་
བཞི་པ་ཆེན་པོ་མཆོག་དང༌། གཅེན་པོ་བགྲེས་པ་ལྟག་མཚེར་རིན་པོ་ཆེ་ཐུབ་བསྟན་
འཇིགས་མེད་ནོར་བུ་མཆོག །གཅུང་པོ་མངའ་རིས་རིན་པོ་ཆེ་བསྟན་འཛིན་ཆོས་
རྒྱལ་མཆོག་བཅས་བླ་མའི་ཡང་སྲིད་སྤྲུལ་སྐུ་གསུམ་འཁྲུངས་པའི་ཁྱིམ་ཚང་ནང་
འཚར་ལོངས་བྱུང་བ་ཞིག་ཡིན། (སྐྱེ་བ་སྔ་ཕྱི་དང་ལས་འབྲས་ཀྱི་ལྟ་གྲུབ་ལ་གཞི་
བཅོལ་ཚེ་མི་ཚེ་ཧྲིལ་པོ་སློབ་སྦྱོང་གི་བརྒྱུད་རིམ་ཞིག་ཆགས་འདུག་སྙམ། གང་ཟག་
བྱེ་བྲག་པ་སོ་སོའི་སྐྱེ་བ་སྔ་མའི་སྒོ་གསུམ་གྱི་བྱ་སྤྱོད་ལ་གཞིགས་ཏེ་ད་ལྟའི་ལུས་
འདི་གྲུབ་པ་མཚོན་པ་དང༌། ལས་རྒྱུ་འབྲས་ཟེར་བ་སྔོན་ལས་ཀྱི་བསྐོས་ཐང་མིན་
པར་རྒྱུ་རྐྱེན་ལ་ལྟོས་ནས་བྱུང་བ་ཞིག་ལ་གོ་ཞིང༌། ནང་པ་སངས་རྒྱས་པའི་ཆོས་
ཀྱི་ནང་ང་ཚོས་དྲན་ཤེས་བག་ཡོད་ཚུལ་བཞིན་བསྟེན་པའི་སྒོ་ནས་རྒྱུ་རྐྱེན་འདི་དག་
ལས་ཐར་བར་བྱེད་དགོས་པ་གསུངས་ཡོད།)
ངོས་རང་ལྕགས་འབྲུག་བོད་ཟླ་༧ ཚེས་༧ ཕྱི་ལོ་༡༩༤༠ ལོར་ལྷ་སར་
བཙས། བོད་ལོ་དེ་ནི་ཕྱི་ལོའི་དཔྱིད་དུས་མ་ཤར་གོང་གི་ཟླ་བ་གཅིག་གམ་གཉིས་ཀྱི་
ཚེས་ཤར་ནས་འགོ་ཚུགས་ཤིང༌། བོད་ལོ་དེར་ཟླ་བའམ་ཚེས་གྲངས་ཆད་ལྷག་གིས་
མཚོན་པའི་ཟླ་བ་བཅུ་གཉིས་བརྩི་སྲོལ་ཡོད། བོད་ལུགས་ཀྱི་རྩིས་བརྩི་སྟངས་དེ་
ལའང་ཟླ་རེར་ཉི་མ་ཆད་ལྷག་དང༌། སྐབས་རེ་ལོ་གཅིག་ལ་ཟླ་ལྷག་ཀྱང་ཡོང་གི་ཡོད།
འདིར་ངོས་ནས་ཨ་མ་ལགས་ཞེས་པའི་ཚིག་བེད་སྤྱོད་བྱེད་དགོས་དོན་ནི་བརྩེ་
གདུང་དང་གུས་འདུད་མཚོན་པའི་ཆེ་བསྟོད་ཅིག་ཡིན། ཨ་མ་ལགས་ལ་བུ་ཕྲུག་
བཅུ་དྲུག་འཁྲུངས་པ་ནས་དགུ་ཆུང་དུས་ནས་འདས་གྲོངས་སུ་གྱུར། ང་ཚོའི་ཁྱིམ་
ཚང་ནི་བོད་ཀྱི་བྱང་ཤར་ཨ་མདོའི་མངའ་ཁོངས་ལྟག་མཚེར་ཞེས་པའི་གྲོང་གསེབ་
ཆུང་ཆུང་ཞིག་ནས་ཡིན
ཕྲན་རང་གནད་དོན་ཤེས་རྟོགས་ཐུབ་པའི་ན་ཚོད་ལ་སླེབས་མཚམས་ཨ་མ་
ལགས་ཀྱིས་གསུངས་པར། ཕྱི་ལོ་༡༩༣༣ ལོར་པཱ་ལགས་སྐུ་འབུམ་དགོན་པར་
ཕེབས་སྐབས་ྋརྒྱལ་དབང་སྐུ་ཕྲེང་བཅུ་གསུམ་པ་ཐུབ་བསྟན་རྒྱ་མཚོ་མཆོག་དགོངས་
པ་གཞན་དོན་དུ་གཤེགས་སྐོར་མཁྱེན་རྟོགས་བྱུང་སྟེ། ཡིད་སྐྱོའི་གནས་ཚུལ་གྲོང་
གསེབ་ཏུ་བསྣམས་ཕེབས་མཁན་ཐོག་མ་དེ་པཱ་ལགས་རེད་ཅེས་གསུངས་བྱུང༌།
གནས་ཚུལ་དེ་ཐོས་ནས་དུས་ཡུན་རིང་པོར་མ་སོང་བར་ྋརྒྱལ་དབང་སྐུ་ཕྲེང་
བཅུ་གསུམ་པ་ཆེན་པོའི་ཡང་སྲིད་མཆོག་སྤྲུལ་རྩད་གཅོད་ཞུ་རྒྱུའི་ལས་རིམ་འགོ་
འཛུགས་གནང་འདུག ྋརྒྱལ་དབང་སྐུ་ཕྲེང་རིམ་བྱོན་མཐའ་དག་ནི་རྒྱལ་ཀུན་སྙིང་
རྗེའི་རང་གཟུགས་འཕགས་མཆོག་སྤྱན་རས་གཟིགས་ཀྱི་རྣམ་སྤྲུལ་ཡིན་པ་ལྟར་ྋསྐུ་
གོང་མའི་ཡང་སྲིད་འཁྲུལ་བྲལ་དུ་ངོས་འཛིན་ཞུ་སྲོལ་ཡོད་པ་རེད། ཕྲན་ཚོའི་ཁྱིམ་
ཚང་གི་བུ་ཕྲུག་བཅུ་གསུམ་པ་ཆུང་སྲིད་ལྷ་མོ་དོན་གྲུབ་མཆོག་དགུང་གྲངས་གསུམ་
མིན་ཙམ་ལ། བོད་གཞུང་ནས་ཆེད་གཏོང་གནང་བའི་གཞུང་ཞབས་མི་སྣ་ཁག་
གཅིག་ཨ་མདོའི་ཁུལ་དུ་ཕེབས་འབྱོར་བྱུང་། ཡང་སྲིད་མཆོག་སྤྲུལ་རྩད་འཚོལ་
གནང་མི་ཚོས་༸རྒྱལ་ཚབ་རྭ་སྒྲེང་རིན་པོ་ཆེས་ཤིང་ཕག་ཕྱི་ལོ་༡༩༣༥ ལོར་ལྷ་
ས་ནས་མེལ་ལེ་ ༡༠༠ ཙམ་གྱི་སར་ཡོད་པའི་ཆོས་འཁོར་རྒྱལ་གྱི་རྩ་ཆེའི་དཔལ་
ལྡན་ལྷ་མོའི་བླ་མཚོ་ནས་མཚོ་མཇལ་བྱུང་བའི། སྐུ་འབུམ་ཁུལ་གྱི་ཕྱི་བྱ་ལྟག་
མཚེར་གྱི་གཡུ་རྩིའི་ཐོག་བཀབ་པའི་ང་ཚོའི་ཕ་མ་གཉིས་ཀྱི་གཟིམ་ཁང་དེ་བཙལ་
རྙེད་ཐུབ་འདུག
མཚན་ཞབས་སེར་བྱེས་མཁན་པོ་ཀེའུ་ཚང་རིན་པོ་ཆེ་དང༌། ཕྱག་རོགས་
རྣམ་གཉིས་ཕྲན་ཚོའི་ནང་ལ་ཕེབས་ཏེ་གཅེན་པོ་མཆོག་མཇལ་དགོས་གསུངས་
འདུག ཀེའུ་ཚང་རིན་པོ་ཆེས་ཕྲུ་གུ་དེའི་སྤྱོད་ཚུལ་ལ་ཉིན་གང་རྟོག་ཞིབ་གནང་བར་
མ་ཟད། ཉི་མ་བཞུད་སྐབས་རིན་པོ་ཆེ་དང་ཕྱག་རོགས་གཉིས་དེ་ནུབ་ཕྲན་ཚོའི་
ནང་དུ་བཞུགས་ཞག་གནང་ན་འགྲིག་མིན་བཀའ་འདྲི་གནང་འདུག ཨ་མ་ལགས་
ཀྱིས་རིན་པོ་ཆེ་ངོ་ལས་རྣམ་པ་ཕེབས་དགོས་པའི་རྒྱུ་མཚན་ངོ་མ་ཇི་ཡིན་མ་མཁྱེན་
ཡང༌། བླ་མའི་ཡང་སྲིད་རྩད་གཅོད་གནང་མཁན་ཡིན་པའི་ཚོར་སྣང་བྱུང་ཞེས་
གསུངས་བྱུང༌།
ཕྱི་ཉིན་ཞོགས་པ་ཀེའུ་ཚང་རིན་པོ་ཆེ་དང་ཕྱག་རོགས་རྣམ་གཉིས་ཕྱིར་ཕེབས་
གནང་གྲབས་སྐབས། གཅེན་པོ་མཆོག་མནལ་སད་དེ་ཁོང་གཉིས་དང་ལྷན་དུ་
ཕེབས་ཀྱི་ཡིན་ཞེས་གསུངས་ཀྱང་གཏོང་གནང་བྱུང་མི་འདུག ཉིན་ཤས་རྗེས་ཕྲན་
ཚོའི་ཁྱིམ་ཚང་དུ་བླ་སྤྲུལ་ཁག་དང༌། བོད་གཞུང་གི་གནད་ཡོད་མི་སྣ་ཚོ་ཁག་གཞན་
ཞིག་བཅས་གཟིགས་ཞིབ་ཏུ་ཕེབས་འདུག དེ་དུས་ཀྱང་ཕྲན་ཚོའི་ཕ་མ་གཉིས་ཀྱིས་
བོད་ཀྱི་དབུ་ཁྲིད་སྤྱི་ནོར་ྋགོང་ས་ྋསྐྱབས་མགོན་ཆེན་པོ་མཆོག་གི་ཡང་སྲིད་རྩད་
གཅོད་གནང་མཁན་ཡིན་པ་མཁྱེན་རྟོགས་ཕྲན་ཙམ་ཡང་བྱུང་མེད་ཚོད། གང་ལྟར་
ཡང་གཅེན་པོ་མཆོག་ལ་བརྟག་དཔྱད་རིམ་པ་མང་པོ་གནང་བའི་མཐའ་མར་གཞུང་
ཞབས་གནད་ཡོད་མི་སྣ་དང་བླ་སྤྲུལ་རྣམ་པ་བཅས་ཀྱིས། ༸རྒྱལ་དབང་སྐུ་ཕྲེང་བཅུ་
གསུམ་པ་ཆེན་པོའི་ཡང་སྲིད་མཆོག་སྤྲལ་ངེས་རྙེད་ཐུབ་སོང་སྙམ་པའི་ཐུགས་བློ་
ཚིམ་པོ་བྱུང་ཡོད་འདུག
ས་ཡོས་བོད་ཟླ་ ༦ པ་ཕྱི་ལོ་༡༩༣༩ ལོར་དགུང་ལོ་བཞི་ལས་མ་སོན་པའི་
༸རྒྱལ་བའི་མཆོག་སྤྲལ་རིན་པོ་ཆེ་དང༌། འཁྲུངས་ཁང་གི་སྐུ་ཉེ་ལྟོས་བཅས་ལྟག་
མཚེར་ཡུལ་ལུང་ནས་ལྷ་སར་ཕེབས་ཐོན་གནང་སྐབས། ཕེབས་ལམ་དུ་དུས་ཡུན་
ཟླ་བ་གསུམ་དང་ཉི་མ་བཅུ་གསུམ་ཙམ་འགོར་འདུག །དེ་དུས་ཕ་མ་གཉིས་ཀྱིས་
མ་འོངས་པའི་གནས་སྟངས་ཇི་ལྟར་གྱུར་མིན་མཁྱེན་རྟོགས་མེད་སྟབས་ཁང་ཁྱིམ་
དང༌། ས་ཞིང༌། གནས་ཡུལ་གྲོང་གསེབ། གཉེན་ཉེ་མཛའ་བཤེས་སོགས་ཚང་
མ་བཞག་ནས་ཕེབས་རྒྱུར་ཐུགས་ཕམ་བྱུང་འདུག་ཀྱང་ྋགོང་ས་མཆོག་ལྟ་བུའི་
སྲས་ཤིག་འཁྲུངས་པ་དེས་ཐུགས་བློ་ཚིམས་ངེས་བྱུང་ཡོད། གནས་ཚུལ་འདི་ལྟ་
བུ་ནི་བོད་མི་སུ་འདྲ་ཞིག་གི་ཁྱིམ་ཚང་ལ་བྱུང་རུང་སྐལ་བ་བཟང་པོ་ཞིག་ཏུ་བརྩི་བ་
དང༌། བོད་ཁྱོན་ཡོངས་ཀྱི་རྒྱལ་རབས་ལོ་རྒྱུས་ནང་གལ་འགངས་ཆེ་བའི་གནས་
ཚུལ་ཞིག་ཏུ་གྱུར་ཡོད་པས་སྤོབས་པ་བྱེད་འོས་པ་ཞིག་ཡིན་ཡང༌། ཕྲན་ཚོའི་ཕ་མ་
གཉིས་ནི་ཡ་རབས་སྤྱོད་ཚུལ་གྱིས་ཉམ་ཆུང་དམའ་ས་བཟུང་སྟེ་བཞུགས་ཀྱི་ཡོད།
བོད་ཀྱི་རྒྱལ་ས་ལྷ་སར་ཕེབས་འབྱོར་བྱུང་མཚམས་གཞུང་ས་མཆོག་གིས་
ཕྲན་ཚོའི་ཕ་མ་གཉིས་ལ་རྨི་ལམ་དུའ ང་འཁོར་མྱོང་མེད་པའི་མཐུན་རྐྱེན་དགོས་
མཁོ་བཟང་པོ་སྦྱོར་གནང་མཛད་པར་མ་ཟད། གཟིགས་རྟོག་གནང་མཁན་གྱི་འཚོ་
འཛིན་དང་འཁོར་ཞབས་སོགས་ཀྱང་བསྐོ་འཛུགས་ཀྱིས་ཕོ་བྲང་པོ་ཏ་ལ་དང་གྲོང་
ཁྱེར་གཉིས་བར་གྱི་ལྕང་གསེབ་ཤར་དུ་གཟིམ་ཤག་གསར་རྒྱག་དང༌། སྔ་འཕྲོས་
རིང་༸གོང་ས་མཆོག་གི་དབྱར་ཁའི་བཞུགས་གནས་ནོར་བུ་གླིང་ཁར་གནང་དགོས་
གསུངས་འདུག གཅེན་པོ་རྒྱལ་ལོ་དོན་གྲུབ་ལགས་དང་བློ་བཟང་བསམ་གཏན་
ལགས་གཉིས་ལྟག་མཚེར་ནས་ཡབ་ཡུམ་གཉིས་དང་ལྷན་དུ་ལྷ་སར་ཕེབས་ཐོན་
གནང་བ་དང༌། གཅེན་མོ་ཚེ་རིང་སྒྲོལ་མ་ལགས་དང༌། ཁོང་གི་སྐུ་ཟླ་ཕུན་ཚོགས་
བཀྲ་ཤིས་ལགས་གཉིས་ལྷ་ས་ནས་ཕ་མ་གཉིས་ཀྱིས་ཆེད་མངགས་བསུ་བར་གཏོང་
གནང་ལྟར་ལོ་གཅིག་གི་རྗེས་སུ་ལྷ་སར་ཕེབས་ཡོད
ངོས་རང་སྐྱེ་སྐབས་ཕ་མ་རྣམ་གཉིས་ཀྱི་བཞུགས་གནས་གཟིམ་ཤག་གནས་སྤོ་
གནང་མེད། འོན་ཀྱང་ཕྲན་རང་ལོ་ལྔ་ལ་སོན་སྐབས་ཡབ་ཡུམ་སྐུ་འཁོར་ལྷན་རྒྱས་
ལྷ་སར་ལྕང་གསེབ་ཤར་དུ་ཡོད་པའི་ཡངས་ཤིང་རྒྱ་ཆེའི་གཟིམ་ཤག་གསར་པར་
སྤོས་གནང་ཡོད། དེ་དུས་གཅེན་མོ་ཚེ་རིང་སྒྲོལ་མ་ལགས་དགུང་ལོ་ཉི་ཤུར་ཕེབས་
ཡོད། ཁོང་གིས་ཕྲན་ཚོའི་ཁྱིམ་ཚང་ནས་དེ་སྔ་ས་ཞིང་འདེབས་ལས་གནང་གི་ཡོད་
པའི་སྐོར་དང༌། ཕྲན་རང་ནང་གི་འཚོ་བའི་གནས་སྟངས་ཅུང་ཡག་ཏུ་སོང་སྐབས་
སྐྱེས་པ་ཡིན་ཚུལ་ཡང་ཡང་གསུངས་པ་དེ་ནི་ནམ་ཡང་བརྗེད་ཐབས་མེད་པ་ཞིག་
ཡིན། གཅེན་མོས་ལྟག་མཚེར་གྲོང་གསེབ་ནང་འཚོ་བ་སྐྱེལ་སྟངས་སྐོར་དྲན་གསོ་
གནང་སྐབས། རང་ཉིད་ཀྱི་བྱིས་པའི་གནས་སྐབས་དེ་ནི་ཧ་ཅང་སྐྱིད་པོ་ཡོད་པའི་
ཚོར་སྣང་ཞིག་ཡོང་གི་ཡོད།
ཕྱི་ལོ་༡༩༤༠ ལོའི་གོང་ལྟག་མཚེར་ཡུལ་ལུང་ནི་དུད་ཚང་སུམ་ཅུ་ཙམ་ལས་
གྲུབ་པ་དང་། ཆུ་ཀླུང་དང་རྩྭ་ཐང་བཟང་པོས་བསྐོར་བའི་གྲོང་གསེབ་དེ་ཟི་ལིང་གྲོང་
ཁྱེར་དང་སྐུ་འབུམ་བྱམས་པ་གླིང་(ཨ་མདོ་ཁུལ་གྱི་དགོན་པ་གཙོ་གྲས་ཤིག་)གཉིས་
ཀྱི་བར་ལ་ཡོད། རིའི་འདབས་སུ་ཐང་ཤིང་སོགས་ཤིང་སྣས་ཡོངས་སུ་བསྐོར་བའི་
དྲི་བཟང་གིས་ཁྱབ་ཅིང༌། ཤིང་སྣ་དེ་ཚོའི་ནང་ཞིམ་མངར་འཛོམས་པའི་ཤིང་ཏོག་
ལུམ་འབྲས་འདྲ་མིན་སྣ་ཚོགས་སྐྱེས་ཡོད། དབྱར་དུས་ཆར་ཞོད་ཆེ་བས་ལོ་རེའི་ཟླ་
བ་ལྔ་པ་དྲུག་པར་ཆར་པ་བརྒྱབ་པའི་ཉིན་ཤས་རྗེས་འདམ་རྫབ་ཀྱིས་ཁེངས་ཏེ་ཁང་
པའི་ཕྱི་ལ་ཐོན་རྒྱུ་ཁག་པོ་ཡོང་གི་ཡོད།
དུས་ཡུན་གང་ཙམ་སོང་རྗེས་གྲོང་གསེབ་པ་རྣམས་འབྲོག་སྡེར་ཆགས་ཏེ་
གཡག་གི་རྩིད་པས་བཟོས་པའི་སྦྲ་གུར་ནང་སྡོད་ཅིང༌། དེ་རྗེས་འབྲོག་པ་ཚོས་
འབྲུ་རིགས་ནས་དང༌། གྲོ། སྲན་མ། དེ་མིན་ཞོག་ཁོག་དང༌། ལ་ཕུག གུང་ལ་
ཕུག ལོ་འཁོར་པད་ཚལ། སྒོག་པ། ཙོང་སོགས་ཚལ་རིགས་རྣམས་ལུད་སྦྱོར་
ལྡན་པའི་ས་གཞི་འདིར་ཐོན་སྤེལ་ཡག་པོ་ཡོང་གི་ཡོད་པ་ཤེས་རྟོགས་བྱུང་བ་
དང༌། དེ་ནས་ཁོང་ཚོས་སྲ་བརྟན་ཕུགས་འཕེར་གྱི་ཁང་པ་བརྒྱབ་སྟེ་རིམ་པས་གྲོང་
གསེབ་དེ་གཞི་རྒྱ་ཆེ་རུ་སོང་ཡོད།
ཕྲན་ཚོའི་ཕ་མ་གཉིས་ཀྱི་ཁྱིམ་ཚང་ནི་དེ་སྔ་ལྟག་མཚེར་ཁྱིམ་ཚང་ཁག་གཉིས་
སུ་གྱེས་པའི་སྒོ་ར་ནང་མའི་ནང་ཡོད། ཉི་མ་ལར་བཞུད་སྐབས་སྒོ་དང་སྒེའུ་ཁུང་
ཚང་མ་བརྒྱབ་སྟེ་ནང་མི་རྣམས་མཁར་རྫོང་བཙན་པོ་ཞིག་ནང་བསྡད་པ་ལྟ་བུའི་ཚོར་
སྣང་ཡོང་གི་ཡོད། ཁང་པའི་ཐོག་ཁར་དུད་ཁུང་གཉིས་དང་རླུང་འགྲོ་གསུམ་ཙམ་
ཡོད། གངས་ཆུ་དང་ཆར་ཆུ་རྣམས་ཤུག་པ་སྡོང་པོས་བཟོས་པའི་ཝ་མཆུ་ནས་སྒོ་
རའི་ནང་བབས་ཀྱི་ཡོད།
ལྷ་སར་སྡོད་སྐབས་དེ་སྔ་ཕ་མ་གཉིས་དང་གྲོང་གསེབ་ཀྱི་ཡུལ་མི་ཚོའི་འཚོ་
བ་སྐྱེལ་སྟངས་གནས་ཚུལ་ཡང་ཡང་དྲན་པར་མ་ཟད། ལྷགས་རླུང་དྲག་པོས་དར་
ལྕོག་གཡོ་བའི་སྐད་སྒྲ་དེ་ཡང་ལྷང་ལྷང་ཐོས་པ་ལྟ་བུའི་སྣང་ཚུལ་ཡོང་གི་ཡོད། དེ་
བཞིན་གཅེན་མོས་གཟིམ་ཤག་གསར་པའི་སྐོར་གསུང་དུས་ཕྲན་རང་ཤེས་འདོད་ཀྱི་
རྣམ་པ་ཤུགས་ཆེ་ཡོང་གི་ཡོད། ཕྲན་ཚོའི་ཁང་པ་ནི་རྡོ་དང་ས་ཕག་བརྩིགས་པ་མ་
ཡིན་པར་གྱང་རྩིག་ཐོག་ཀ་གདུང་ལྕམ་དང་དྲལ་མས་ཐོག་བཀབ་པ་དང༌། རྩིག་པར་
འདག་ཞལ་བཏང་ནས་དཀར་རག་གསོལ་ཞིང༌། ཁང་པའི་མདུན་དུ་དར་ཤིང་ཞིག་
བཙུགས་ཡོད། དེའི་རིང་ཚད་ཕི་ཊི་༣༠ ཙམ་ཡོད། གཞུང་སྒོའི་སྟེང་རྟ་བབས་
རིམ་པ་གསུམ་དང༌། སྒོ་ཐོད་ལ་འབྲུག་དང་སྤྲིན་རིས་བཀོད་ཡོད།
གཅེན་མོས་ང་ཚོའི་ནང་གི་སྐོར་འགྲེལ་བཤད་བསྐྱོན་དུས་སྔར་གྱི་གནས་ཚུལ་
རྣམས་མྱོང་ཚོར་ཇེ་གསལ་དུ་འགྲོ་བ་དང༌། ང་ཚོའི་ཁྱིམ་ཚང་འབྱོར་ལྡན་ཞིག་མིན་
རུང་རང་ཁ་རང་གསོ་ཐུབ་ངེས་སུ་ཡོད་འདུག སྒོ་ཐོད་དུ་བརྗིད་ཉམས་ཅན་གྱི་གྲུམ་
གདན་འཕྱང་བ་རྣམས་ཤིང་སྒོའི་འཁོར་ལོའི་སྟེང་གཡོ་འགུལ་བྱེད་པ་དང༌། སྒོ་
ཡར་མར་འཐེན་སྐབས་སྐད་མི་རྒྱག་པའི་ཆེད་པཱ་ལགས་ནས་ལུག་ལྤགས་དྲས་ཏེ་
སྦྱར་གནང་ཡོད། ཁང་པའི་བྱང་ངོས་སུ་ཕ་མ་གཉིས་ཀྱི་གཟིམ་ཁང་དང༌། མཆོད་
ཁང༌། ནུབ་ངོས་སུ་སྐུ་མགྲོན་བཞུགས་ས་དང༌། གཉེར་ཚང༌། བ་ར། ལྷོ་ངོས་སུ་
རྟ་ར་དང༌། ཁྱི་ཚང༌། ལུག་གི་ལྷས་ར་བཅས་ཡོད། པཱ་ལགས་ཀྱིས་སྒོ་རའི་བར་
ཁྱམས་དང་འབྲེལ་བའི་ཐོག་ཁར་རྡོ་གཡམ་དང༌། འོག་ཏུ་པང་གཅལ་བཏིངས་པ་
གནང་ཡོད།
ང་ཚོའི་ནང་མི་རྣམས་དུས་ཚོད་ཕལ་མོ་ཆེ་སྣུམ་ཐབ་དང་ཤིང་ཐབ་ཀྱི་ཐབ་
ཚང་གཉིས་ཡོད་པ་དེའི་ནང་སྡོད་ཀྱི་ཡོད། ཕྱིའི་སྒོ་ར་བརྒྱུད་ནས་ཐབ་ཚང་ཆེན་པོ་
གཉིས་ནང་འཛུལ་དགོས། གཡུ་རྩི་ལྗང་ཁུ་བཏང་བའི་ཆུ་མཛོད་དེ་ཐོག་ཁའི་གདུང་
མས་བཏེགས་ཡོད། རྫའི་ཁོག་ལྟིཪ་ནང་ཇ་བླུག་རིམ་བཞིན་མེ་ཕོཪ་སྟེང་འཇོག་པ་
དང༌། ཐབ་ཚང་ནང་གི་སྣོད་ཆས་མང་ཆེ་བ་ཟངས་དང་རག་གིས་བཟོས་པ་ཡིན་
ཡང་རྫ་སྣོད་ཀྱང་ཡོད། ཨ་མ་ལགས་ཀྱིས་འོ་མ་ཤིང་ཟོམ་ནང་འཇོག་རྒྱུ་མཉེས་པ་
གནང་གི་ཡོད། ཐབ་ཚང་གི་རྒྱབ་ངོས་དུད་ཁུང་ཕྱོགས་སུ་དགུན་དུས་ནང་མི་རྣམས་
ཞལ་ལག་མཆོད་ས་དང་གཟིམ་ས་ཡོད། ཐབ་ཚང་གི་ཟུར་ཁུག་ཏུ་ཤིང་དང༌། ལྕི་
བ༑ ཡོས་རྔོ་བྱེད་རྩྭ་སྐམ་པོ་སོགས་བཞག་ཡོད།
ངོས་ནས་གཅེན་མོར་ཨ་མ་ལགས་ཀྱིས་འབྱུང་འགྱུར་བོད་ཀྱི་དབུ་ཁྲིད་ཆགས་
རྒྱུའི་གཅེན་པོ་མཆོག་བ་ཚང་དུ་འཁྲིད་གནང་གི་ཡོད་སྐོར་ཡང་ཡང་བཀའ་འདྲི་ཞུ་ཡི་
ཡོད། ཨ་མ་ལགས་ཀྱིས་བ་ཕྱུགས་བརྒྱད་དང་མཛོ་མོ་བདུན་གྱི་འོ་མ་འཇོ་བ་གནང་
དགོས། གཅེན་པོ་མཆོག་བྱ་ཚང་ནང་སྒོ་ང་ལེན་པར་མ་ཕེབས་གོང་བཞོས་མ་ཐག་
པའི་འོ་མ་མཆོད་ཞལ་རེ་མཆོད་བཅུག་གི་ཡོད་འདུག ཡང་གཅེན་མོས་ཉིན་གཅིག་
གཅེན་པོ་མཆོག་བྱ་གདང་སྟེང་འཛེགས་ཏེ་བྱ་སྐད་རྒྱག་སྟངས་ཀྱི་ལད་ཟློས་གནང་བ་
གཟིགས་སྐོར་གསུང་དུས་ངོས་རང་བགད་མོས་རིལ་འགྲོ་ཡི་ཡོད།
རང་ཉིད་བྱིས་པའི་སྐབས་ལྷ་སར་ཁང་མིག་དྲུག་ཅུ་ཙམ་ཡོད་པའི་བརྗིད་ཉམས་
ཅན་གྱི་ང་ཚོའི་ཁང་བཟང་འདི། ཡིད་དུ་འོང་བའི་གླིང་ག་ཆེན་པོ་ཞིག་གི་དཀྱིལ་དུ་
ཡོད་པ་གསལ་པོར་དྲན། ངོས་རང་རྟག་ཏུ་རང་དང་ན་མཉམ་བྱིས་པ་ཚོས་མཐའ་
བསྐོར་ཏེ་སྡོད་ཀྱི་ཡོད། ངོས་རང་ལོ་ལྔར་སོན་སྐབས་ཨ་མ་ལགས་ལ་གཅུང་པོ་
བསྟན་འཛིན་ཆོས་རྒྱལ་བཙས་པ་དང༌། ཕྲན་ཟླ་ངོ་དགུ་ཙམ་སོང་སྐབས་གཅེན་
མོར་ཚ་བོ་བསྟན་འཛིན་ངག་དབང་དང༌། ཚ་མོ་མཁའ་འགྲོ་ཚེ་རིང་གཉིས་རིམ་
བཞིན་བཙས། དེ་རྗེས་ཞབས་ཕྱི་ཚོའི་ཕྲུ་གུ་དང་ང་ཚོ་ཚང་མ་མཉམ་དུ་སྐྱིད་སྣང་
ཆེན་པོའི་ངང་སྡོད་ཀྱི་ཡོད། ཕྲུ་གུ་ཚོས་འཛེགས་པར་དཀའ་བའི་ལྕགས་རིའི་རྒྱབ་
ངོས་ཀྱི་ནིའུ་གསིང་ལྡམ་རའི་གཡས་གཡོན་དུ་ང་ཚོ་རང་དབང་བག་ཕེབས་ངང་ཆུ་
ཚོད་ཁ་ཤས་རིང་གབ་རེས་འུར་རེས་ཀྱི་རྩེད་མོ་རྩེས་ནས་སྡོད་ཀྱི་ཡོད། བོད་མིའི་
སྤྱི་ཚོགས་ཁྲོད་ཁྱིམ་ཚང་ནི་གཞི་རིམ་གྱི་སྡེ་ཚན་ཞིག་ཆགས་ཡོད། དེ་ཡང་ཁྱིམ་
ཚང་ནང་གི་ཕ་མ་བུ་ཕྲུག་གཅིག་པུ་མ་ཡིན་པར་ཨ་ཁུ་དང་ཨ་ནེ་ལགས་ཚོའི་ནང་
མི་བུ་ཕྲུག་བཅས་ཚང་མ་མཉམ་དུ་སྡོད་ཀྱི་ཡོད། ཕྲན་ཚོའི་ཁྱིམ་ཚང་གི་བུ་ཕྲུག་
ཆུང་བ་ཚོར་ཨ་ནེ་ལགས་ཀྱིས་ཨ་མ་ལགས་དང་གཅེན་མོའི་ཕྱག་རོགས་གནང་སྟེ་
གཟིགས་རྟོག་གནང་གི་ཡོད།
བློ་ཕམ་པ་ཞིག་ལ་ཕྲན་རང་ལོ་གཉིས་ལ་སོན་སྐབས་ཨ་མ་ལགས་ལ་བུ་
ཞིག་བཙས་པ་འདི་ལོ་གཉིས་ཙམ་ལས་མ་བཞུགས་པ་ཁོང་གང་འདྲ་ཡོད་མེད་
ཞིབ་གསལ་མི་དྲན། གཅུང་པོ་དེ་ཉིད་འདས་གྲོངས་སྐབས་ཕ་མ་གཉིས་ནས་
ལྷ་དང༌། བླ་མ། རྩིས་པ་བཅས་ཀྱི་སར་མོ་ལུང་ཞུ་བ་དང་རྩིས་བསྐོར་གནང་བ་
སོགས་གཅེན་མོས་གསུངས་བྱུང༌། རང་རེ་བོད་མི་རྣམས་འཆི་བའི་གནས་སྐབས་
སུ་རྩིས་པས་(བླ་མ་སོགས་)རྩིས་འབྲས་བསྐོར་བ་བཞིན་ཕུང་པོ་འདོན་སྐྱེལ་བྱེད་
སྲོལ་ཡོད། སྤྱིར་བཏང་ཕུང་པོ་མང་ཆེ་བ་བྱ་ལ་སྟེར་བ་དང༌། དེ་མིན་ས་འོག་ཏུ་
སྦས་པ། ཆུ་ལ་བསྐྱུར་བ། མེ་ལ་བསྲེགས་པ་སོགས་བྱེད། (ཕུང་པོ་ཞུགས་འབུལ་
ཕལ་མོ་ཆེ་བླ་མ་དགེ་བཤེས་དང་སྤྱི་ཚོགས་ཀྱི་བཀུར་འོས་མི་སྣ་ཡིན།) གལ་ཏེ་
འདས་པོའི་མཆོད་འབུལ་སོགས་ཚུལ་བཞིན་སྒྲུབ་མ་ཐུབ་ཚེ། ཤུལ་ལུས་ནང་མི་
ཚོར་ནད་ན་ཚ་སོགས་རྐྱེན་ངན་གོད་ཆགས་ཅི་རིགས་ཡོང་བ་གསུང་གི་ཡོད། དེ་
བཞིན་རྩིས་པས་འདས་པོ་དེ་ཉིད་ཀྱི་སྡིག་སྒྲིབ་དག་སྟེ་སྐྱེ་བ་ཡག་པོ་ཞིག་བླང་ཐུབ་
པའི་ཆེད་དུ་འདས་པོའི་མྱ་ངན་གྱི་དུས་ཚོད་རིང་སྨྱུང་གནས་སྲུང་བ་དང༌། གསུང་
རབ་སྒྲོག་པ། མར་མེ་མང་པོ་འབུལ་དགོས་པ་སོགས་སློབ་སྟོན་གནང་གི་ཡོད་
འདུག རྩིས་པ་དེས་ཕྲན་ཚོའི་ཕ་མ་གཉིས་ལ་གལ་ཏེ་བུ་དེའི་ཕུང་པོ་ཚ་སྦྱོར་བྱས་
ཏེ་ས་འོག་གི་ཁང་མིག་ཏུ་བཞག་པ་ཡིན་ན། འདས་པོ་དེ་ཉིད་སླར་ཡང་ཁྱིམ་ཚང་
འདི་རང་དུ་སྐྱེ་བར་ངེས་པས་ཕུང་པོ་ལ་མར་གྱི་རྟགས་རྒྱག་དགོས་གསུངས་པ་དེ་
ལྟར་གནང་དོན། རྗེས་སུ་ཕྲུ་གུ་གཅིག་(ཕྲུ་གུ་བཅུ་དྲུག་པའམ་ཐ་མ་)བཙས་པ་དེར་
སྔོན་མའི་མར་གྱི་རྟགས་བརྒྱབ་ས་དེར་ཤ་རྟགས་གསལ་འདུག་ཅེས་གསུངས།
ཆུང་སྲིད་མཆོག་སྤྲུལ་རིན་པོ་ཆེ་མཆོག་དགུང་གྲངས་བཅུ་ལ་མ་ཕེབས་བར་
དུ་ཨ་མ་ལགས་ཀྱིས། ཕོ་བྲང་པོ་ཏ་ལ་དང་ནོར་བུ་གླིང་ཁར་ཟླ་རེར་ཐེངས་གཉིས་
གསུམ་མཇལ་འཕྲད་དུ་ཕེབས་ཀྱི་ཡོད། དེ་སྐབས་ཨ་མ་ལགས་ཐུགས་བྲེལ་ཆེན་
པོས་ཞལ་ལག་རྣམ་གྲངས་འདྲ་མིན་དང་། དམིགས་བསལ་ཨ་མདོའི་བཞེས་བག་
བཟོས་ཏེ་༸གོང་ས་མཆོག་ལ་འབུལ་རྒྱུར་བསྣམས་ཕེབས་ཤིང༌། སྐབས་རེ་ང་ཚོ་
ཚ་བོ་གསུམ་ལྷན་དུ་འཁྲིད་གནང་གི་ཡོད། ཕྲན་ཚོ་ཨ་མ་ལགས་དང་ལྷན་དུ་ནང་
ནས་ཐོན་ཏེ་ཕྱི་ལ་འགྲོ་རྒྱུའི་གོ་སྐབས་བྱུང་བ་འདི་ནི་ནམ་ཡང་བརྗེད་ཐབས་མེད་པ་
ཞིག་ཡིན། དེ་རྗེས་ཡོངས་འཛིན་རྣམ་པས་ད་ཆ་ཆུང་སྲིད་རིན་པོ་ཆེ་སྐུ་རྩེད་གནང་
རྒྱུ་སོགས་མཚམས་འཇོག་གིས་སྐུ་ཡོན་གསན་བཞེས་གནང་རྒྱུའི་དུས་ལ་སླེབས་
ཡོད་ལུགས་གསུངས་སྟབས། དེ་ནས་བཟུང་ཨ་མ་ལགས་ཀྱིས་ཆུང་སྲིད་རིན་པོ་ཆེ་
མཇལ་འཕྲད་ཕེབས་རྒྱུ་ཕྲན་བུ་ཉུང་དུ་གཏོང་བ་གནང་སོང༌།
ང་ཚོས་སྐབས་རེ་ཕོ་བྲང་པོ་ཏ་ལར་རྟར་བཞོན་ཏེ་འགྲོ་ཡི་ཡོད། རྡོ་སྐས་བརྒྱ་
ཕྲག་མང་པོ་འཛེགས་ནས་གོམ་པ་བརྒྱབ་སྟེ་འགྲོ་སྐབས་པོ་ཏ་ལ་ནི་འཛམ་གླིང་
ནང་གི་ཁང་བཟང་ཆེ་ཤོས་ཡིན་པའི་ཚོར་སྣང་ཡོང་གི་ཡོད། ཕོ་བྲང་པོ་ཏ་ལ་ནི་
རྒྱལ་རབས་སོ་གསུམ་པ་བོད་རྗེ་ཆོས་རྒྱལ་སྲོང་བཙན་སྒམ་པོས་གསར་བཞེངས་
གནང་བ་དང༌། དེ་རྗེས་དུས་རབས་བཅུ་བདུན་པའི་ནང་ྋརྒྱལ་དབང་སྐུ་ཕྲེང་ལྔ་
པ་ཆེན་པོའི་སྐུ་དུས་སུ་རྒྱ་བསྐྱེད་གནང་བ་ཞིག་རེད་འདུག ཕོ་བྲང་ཐོག་བརྩེགས་
བཅུ་གསུམ་ཅན་གྱི་དབུས་སུ་ཚོམས་ཆེན་དང༌། མཆོད་ཁང༌། ཆོས་རྒྱལ་སྒྲུབ་
ཕུག ྋགོང་ས་སྐུ་ཕྲེང་རིམ་བྱོན་གྱི་གདུང་རྟེན་གསེར་སྡོང་ལྷ་ཁང༌། དེའི་ནུབ་ངོས་
སུ་དགེ་འདུན་པའི་བཞུགས་ཤག ཤར་ངོས་སུ་༸རྒྱལ་བའི་གཟིམ་ཆུང་། ལས་
ཁུངས་ཚུགས་ཡུལ། ལྷན་རྒྱས་ཁང༌། གཞུང་བཙུགས་སེར་མོ་བའི་རྩེ་སློབ་གྲྭ་
བཅས་འདུག
ཕྲན་རང་པཱ་ལགས་དང་ལྷན་དུ་རྩེ་པོ་ཏ་ལར་སྐྱོད་སྐབས་ཁོང་གི་ཕྱག་ནས་དམ་
པོར་བཟུང་སྟེ་རྡོ་སྐས་རྣམས་འཛེགས་ཀྱི་ཡོད། ངོས་རང་ངལ་དུབ་ཀྱིས་ཐང་ཆད་
སྐོར་ཞུ་དུས་པཱ་ལགས་ནས་བཞད་མོ་བཞད་བཞིན་བློ་སྟོབས་འཕེལ་ཐབས་གནང་གི་
ཡོད། རྗེས་སུ་ཨ་མ་ལགས་ཀྱིས་གསུངས་པ་ལྟར་ན། པོ་ཏ་ལ་ནི་༸ གོང་ས་མཆོག་
གི་བཞུགས་གནས་ཕོ་བྲང་ཙམ་མ་ཡིན་པར། བོད་རྗེ་རིམ་པའི་སྐབས་ཀྱི་གོ་མཚོན་
དང་དམག་ཆས་རིགས་འཇོག་སའི་གོ་མཛོད་དང༌། ཡིག་ཚགས་ཁང་། བོད་ཀྱི་
ཆོས་རིག་སྲུང་སྐྱོབ་ཀྱི་བསྟི་གནས་ཏེ་བཀའ་བསྟན་སོགས་པོད་སྟོང་ཕྲག་བརྒལ་བ་
བཞུགས་པའི་དཔེ་མཛོད་ཁང་བཅས་ཡོད་པ་དང༌། དཔེ་མཛོད་ཁང་འདིའི་ནང་དུས་
རབས་མང་པོའི་གོང་རྒྱ་གར་ནས་གདན་འདྲེན་ཞུས་པའི་མཐིང་ཤོག་དང་། ཤིང་ཏ་
ལའི་ལོ་མའི་སྟེང་བྲིས་པའི་གསུང་རྟེན་ཕྱག་དཔེ། དེ་བཞིན་གསེར་བྲིས་དང་རིན་
ཆེན་སྣ་ལྔ་ལས་གྲུབ་པའི་རྒྱལ་བའི་བཀའ་འགྱུར་དང༌། བོད་ཀྱི་ཆོས་དང་རིག་གཞུང་
སོགས་ལོ་རྒྱུས་ཀྱི་ཕྱག་དཔེ་ཤིན་ཏུ་མང་པོ་བཞུགས་ཡོད་སྐོར་གསུངས་བྱུང་།
ཕོ་བྲང་པོ་ཏ་ལ་ནི་གྲོང་ཁྱེར་ནས་མཐོ་ཚད་ཕི་ཊི་༤༠༠ ཙམ་གྱི་ཐོག་ཏུ་
ཆགས་ཡོད་པ་དང༌། བདེ་ཡངས་ཤར་ཞེས་པའི་སྒོ་ར་ཆེན་པོ་དེ་བརྒྱུད་ནས་རྡོ་སྐས་
མང་པོ་འཛེགས་ཏེ་ཕྱིན་ན། ྋགོང་ས་སྐུ་ཕྲེང་རིམ་བྱོན་གྱི་སྐུ་གདུང་བཞུགས་ཡུལ་
གསེར་སྡོང་ལྷ་ཁང་དུ་སླེབས། རྩ་ཆེའི་རིན་ཆེན་སྣ་ཚོགས་ཀྱིས་བརྒྱན་པའི་གསེར་
སྡོང་འདི་དག་གི་མཐོ་ཚད་ནི་ཕི་ཊི་༣༠ ཙམ་ཡོད་འདུག ང་ཚོ་དེའི་ནང་སྐྱོད་
སྐབས་ཨ་མ་ལགས་ཀྱིས་གསེར་སྡོང་གི་སྤྱན་སྔར་མཆོད་མེ་དང་སྙན་ཤལ་འབུལ་
གནང་གི་ཡོད། གཞན་ཡང་ངའི་རྐང་ཆུང་གིས་འཛེགས་དཀའ་བའི་སྐས་འཛེགས་
གཟར་ལ་མུན་ནག་གི་བར་ཤུར་ཞིག་ཀྱང་བརྒྱུད་དགོས། ཐ་མ་དེར་ཉི་མའི་འོད་ཟེར་
རབ་ཏུ་འཚེར་བས་མིག་ཀྱང་ལྟ་མི་ཐུབ་པའི་ཐོག་ཡངས་སུ་སླེབས། དེ་རྗེས་གློ་བུར་
ཉི་འོད་ནས་ཐོན་པའི་དབང་གིས་གཟིམ་ཆུང་ནག་ཁུང་ལྟ་བུ་དེའི་ནང་ཆུང་སྲིད་རིན་
པོ་ཆེས་ཨ་མ་ལགས་ཕེབས་སྒུག་གནང་སྟེ་བཞུགས་ནས་ཡོང་།
ངེད་ཅག་ཕྲུ་གུ་ཚོ་སྒུག་ཡུན་རིང་པོ་ཆགས་མིན་ལ་མ་ལྟོས་པར་༸གོང་
མཆོག་གིས་མཇལ་ཁ་དང་ཕྱག་དབང་སོགས་གནང་བ་རྟག་ཏུ་དྲན། དེ་ནས་
ཨ་མ་ལགས་ཀྱིས་ཆུང་སྲིད་རིན་པོ་ཆེར་གུས་འཚམས་དང་བཅས་གཟིམ་ཤག་
ནས་བསྣམས་ཕེབས་པའི་གསོལ་ཚིགས་དང་ཞལ་སྟོབ་རྣམས་འབུལ་གནང་གི་
འདུག དུས་སྐབས་དེ་ནི་ཨ་མ་ལགས་ལ་ཇི་ཙམ་གནད་འགག་ཆེན་པོ་ཆགས་ཡོད་
པ་རྗེས་སོར་གཞི་ནས་ཤེས་བྱུང་། གཅེན་པོ་མཆོག་༸རྒྱལ་དབང་སྐུ་གོང་མའི་ཡང་
སྲིད་དུ་ངོས་འཛིན་བྱུང་བར་ངོས་ནས་གུས་བརྩི་ཆེན་པོ་ཞུ་ཡི་ཡོད།
ཕྲན་རང་ཕོ་བྲང་པོ་ཏ་ལ་ལས་ནོར་གླིང་ཕོ་བྲང་དུ་བསྐྱོད་རྒྱུར་དགའ་མོས་ཆེ་བ་
ཡོང་གི་ཡོད། ནོར་གླིང་ཕོ་བྲང་ནི་དུས་རབས་བཅོ་བརྒྱད་པའི་ནང་༸རྒྱལ་དབང་སྐུ་
ཕྲེང་བདུན་པ་བསྐལ་བཟང་རྒྱ་མཚོ་མཆོག་གིས་ཐོག་མར་གསར་བཞེངས་གནང་བ་
ཞིག་རེད་འདུག དེའི་མཚན་ཡང་ནོར་བུའི་གླིང་ག་ཞེས་གྲགས། ཕོ་བྲང་འདི་ནི་རྒྱ་
ཁྱོན་ཆེ་བའི་ལྕགས་རི་ཕྱི་ནང་གཉིས་དང༌། མཛེས་སྡུག་ལྡན་པའི་མེ་ཏོག་གི་ལྡུམ་
རའི་ཁྲོད་ཕོ་བྲང་ཆུང་ཆུང་དང་ལྷ་ཁང་བཅས་རིམ་པར་འདུག ནམ་དུས་དབྱར་ཁ་
ཤར་བ་དང་ལྷ་ལྡན་རྒྱལ་སར་ཡོད་པའི་གཞུང་ཞབས་སེར་སྐྱ་སོགས་གནད་ཡོད་མི་
སྣ་ཚོས་ཆིབས་རགས་བསྒྲིགས་ཏེ་༸གོང་ས་མཆོག་ནོར་གླིང་ཕོ་བྲང་དུ་གདན་འདྲེན་
ཞུ་གི་འདུག
༸གོང་ས་མཆོག་གིས་ཨ་མ་ལགས་གཟིམ་ཆུང་གི་འགག་ནས་ཕེབས་བསུ་
ཞུས་གནང་བ་དང༌། དེ་ནས་གོམ་པ་ཁ་ཤས་སོང་ན་ཤིང་སྣ་སྦྱར་པ་དང་། ལྕང་
མ། ཤུག་པ། སྟར་ཁ། སེའུའི་སྡོང་པོ་སོགས་ལྟ་ན་སྡུག་པའི་ཤིང་འབྲས་ཀྱི་
སྡོང་པོ་སྣ་ཚོགས་ཡོད་པའི་སྐྱེད་ཚལ་དུ་སླེབས། སེའུའི་སྡོང་པོ་དེ་དག་ནི་ཡོ་
རོབ་ཁུལ་གྱི་སེའུའི་སྡོང་པོ་དང་མི་འདྲ་བར་སྡོང་པོ་ཧ་ཅང་རིང་ལ་སྐྱུར་ཤས་ཆེ་བ་
ཡོད། རླུང་བུ་ཆེར་ལྡང་བའི་དུས་སུ་ནོར་གླིང་སྟར་སྡོང་ཆེན་པོ་དེ་ཚོའི་འོག་སྟར་ཁ་
ལྷུང་སྟེ་སྐབས་རེ་མགོ་ལ་ཕོག་གི་ཡོད་ཀྱང༌། ང་ཚོ་ནི་སྟར་ཁ་སྒྲུག་རྒྱུར་བརྔམས་ཏེ་
དམིགས་བསལ་སྐྱིད་སྣང་ཞིག་ཡོང་གི་ཡོད།
ང་ཚོ་སྐབས་རེ་རྨ་བྱ་རྩེད་འཇོར་རོལ་ཡུལ་རྨི་ལམ་ལྟ་བུའི་མཛེས་སྡུག་ལྡན་པའི་
ལྡུམ་ར་དེ་ཚོའི་ནང་ལ་འགྲོ་ཡི་ཡོད། ང་ཚོ་རྩེད་མོར་མགོ་བོ་འཁོར་ནས་དུས་ཡུན་
རིང་པོ་སོང་སྐབས་༸གོང་ས་མཆོག་ཐུགས་ཁྲལ་གནང་སྟེ། ཨ་མ་ལགས་ང་ཚོ་
འབོད་པར་གཏོང་གནང་ལྟར་ང་ཚོས་ཀྱང་དགོངས་འཚོམ་མི་ཡོང་ཆེད་དེ་འཕྲལ་ལོག་
གི་ཡོད། ང་ཚོས་རྩེད་མོའི་དུས་ཚོད་ལ་ཚད་གཞི་ཡོད་པ་ཤེས་ཀྱི་ཡོད་ཀྱང་། ནང་མི་
ཚོས་ཐུགས་ཁྲལ་གྱིས་འབོད་མ་གནང་བར་དུ་རྩེད་མོར་མགོ་འཁོར་ཏེ་ལུས་ཀྱི་ཡོད།
ངོས་རང་སྐྱེས་ནས་ལོ་བདུན་ལ་སླེབས་པ་སྟེ་ཕྱི་ལོ་༡༩༤༧ ལོར་པཱ་ལགས་
སྐུ་གཤེགས་ཤིང༌། དེ་རྗེས་རང་ཉིད་ཀྱི་བྱིས་པའི་གནས་སྐབས་ཨ་མ་ལགས་སྐུ་
རྐྱང་ལ་བསྟེན་དགོས་བྱུང་ཡོད། འོན་ཀྱང་པཱ་ལགས་ཀྱི་གནང་སྟངས་རྣམས་ཡིད་
ལ་ལྷང་ངེར་འཆར་གྱི་ཡོད། སྤྱིར་བོད་མི་རྣམས་འཆར་ཅན་ཞོགས་པ་སྔ་པོ་ལངས་
སྲོལ་ཡོད། པཱ་ལགས་དམ་པ་གང་ཉིད་རྟ་ལ་ཐུགས་མཉེས་པོ་ཡོད་པས་ཞོགས་པ་
ཉི་མ་ཤར་བ་དང་ཆིབས་རར་ཕེབས་ཀྱི་ཡོད། ཁོང་ལ་ཆིབས་པ་ཉི་ཤུ་ཙམ་ཡོད་པ་
ནས་རིགས་རྒྱུད་བཟང་བའི་ཟིང་རྟ་ཡག་ཤོས་དེ་ལྷ་ས་ནས་སྤུས་གཟིགས་གནང་
འདུག ཞབས་ཕྱི་ཚོས་པཱ་ལགས་གདན་འདྲེན་ཞུས་པ་དང་ང་རང་མལ་ཆས་ནང་
བཏུམས་ཏེ། ཆིབས་རའི་ནང་འཁྲིད་གནང་ལྟར་ནང་ལ་མ་ལོག་བར་དུ་པཱ་ལགས་
དང་མཉམ་དུ་སྡོད་ཀྱི་ཡོད། པཱ་ལགས་རྟ་ལ་ཐུགས་མཉེས་པོ་ཡོད་སྟབས་ཆིབས་
རར་ཕེབས་ལམ་སྐས་འཛེགས་དམིགས་བསལ་ཞིག་བཙུགས་གནང་ཡོད།
ངོས་རང་པྰ་ལགས་དྲན་དགོས་པའི་སྐབས་དེའི་དམིགས་བསལ་གྱི་འཆར་སྣང་
ཞིག་ཡོད། དེ་ནི་གཞུང་གི་གནད་ཡོད་སྲི་ཞུ་བ་རྣམས་ཞོགས་པ་ཕྱག་ཚོད་༨ པར་
ཕྱག་ལས་འགོ་ཚུགས་ཀྱིས་ཕྱག་ཚོད་༡༠ ཐོག་དྲུང་བཞེས་ཚུགས་ཏེ་མཛད་གཙོ་
རྣམ་པས་༸ གོང་ས་མཆོག་ལ་སྐབས་འཕྲལ་ཞུ་སྒོ་དང་ཉིན་རེའི་ལས་དོན་ཁག་གི་
ཐོག་བཀའ་བསྡུར་གནང་གི་ཡོད་འདུག དེ་སྐབས་གཞུང་ཞབས་རྣམ་པར་གསོལ་
ཇ་དང༌། ཕེབས་སྒོ་བཞེས་སྤྲོ། འབྲས་སིལ་སོགས་རེས་མོས་ཀྱིས་གནང་གི་ཡོད་
པ་པཱ་ལགས་ཕྱག་ཚོད་ ༡༡ ཙམ་ལ་ཕྱིར་ཕེབས་གནང་སྐབས། མཆོད་ཞལ་ནང་
འབྲས་སིལ་སོགས་བསྣམས་ཕེབས་ཀྱི་ཡོད་པས་ང་རང་དེ་བསྒུགས་ནས་སྡོད་
ཀྱི་ཡོད། སྐབས་རེ་གང་ཡང་བསྣམས་མ་ཕེབས་པའི་སྐབས་སུ་ངོས་རང་ཁོང་ཁྲོ་
ལངས་པ་སོགས་དྲན་གྱི་འདུག
ངས་རྣམ་ཀུན་ལྟར་པཱ་ལགས་ཀྱི་གཟིམ་ཆུང་དུ་ཞོགས་པ་ཞིག་འཚམས་འདྲི་ཞུ་
བར་འགྲོ་སྐབས་ང་ནང་ལོགས་ལ་མ་བཏང་བར་བཀག་བྱུང་། རྒྱུ་མཚན་ཇི་ཡིན་མ་
ཤེས་པར་ཡུན་རིང་ངུས་པ་ཡིན། དེ་རྗེས་ཁོང་ཚོས་སྐུ་ན་བགྲེས་པ་ཚོ་སྐུ་ཁམས་
བདེ་པོ་མེད་དུས་ཕྲུ་གུ་གཏོང་གི་མ་རེད་ཅེས་བརྗོད་པ་དང༌། ཨ་མ་ལགས་ནས་
ཀྱང་པཱ་ལགས་རྗེས་སུ་མཇལ་ཆོག་གི་རེད་ཅེས་གསུངས་བྱུང༌། འོན་ཀྱང་དེ་རྗེས་
པཱ་ལགས་ཀྱི་སྐུ་གཟུགས་གནས་སྟངས་རིམ་པས་ཇེ་ཞན་དུ་སོང་བའི་དབང་གིས་
མཇལ་འཕྲད་འཐོབ་རྒྱུ་དཀའ་བར་གྱུར། ཕྲུ་གུ་གཞན་ཚོས་རྩེད་མོ་རྩེ་བར་མཉམ་དུ་
འགྲོ་ཞེས་ཟེར་ཡང༌། པཱ་ལགས་སྙུང་གི་ཡོད་སྟབས་ང་རང་རྩེད་མོ་རྩེ་བར་འགྲོ་ཡི་
མིན་ཞེས་བརྗོད་ཀྱི་ཡོད།
པཱ་ལགས་ཀྱི་གསོལ་གྲོད་ལ་སྙུང་ཟུག་དྲག་པོ་ཡོད་ལུགས་གསུངས་པ་
ལྟར། ལོ་གསར་གྱི་གོང་ལ་སྙུང་གཞི་ཚབས་ཆེར་འགྲོ་འགོ་བཙུགས་འདུག ནང་
མི་ངོ་གཡོག་ཚང་མ་ཁོང་གི་སྐུ་འགྲམ་དུ་ཉིན་མཚན་རེས་མོས་ཀྱིས་ཕྱག་རོགས་
ཞུས་ཏེ་སྡོད་པ་དང༌། སྨན་པ་རྣམས་ཀྱང་ཕྲན་ཚོའི་གཟིམ་ཤག་ལ་ཡང་ཡང་
ཕེབས་ནས་སྙུང་གཞི་བཅོས་ཐབས་གང་ཡོང་གནང་ཡང༌། དྲག་སྐྱེད་ཀྱི་རྣམ་པ་
ཆེར་མེད་པར་བརྟེན་ངོ་གཡོག་ཚང་མ་ཕར་རྒྱུག་ཚུར་རྒྱུག་གི་ཐུགས་བྲེལ་ཆེན་པོ་
གནང་བ་ལས། ང་ལ་པཱ་ལགས་ཀྱི་སྐུ་གཟུགས་གནས་སྟངས་སྐོར་བརྗོད་མཁན་
སུ་ཡང་མི་འདུག
པཱ་ལགས་ཀྱི་སྐུ་གཟུགས་གནས་སྟངས་ཇེ་ཞན་ཇེ་སྡུག་ཏུ་འགྲོ་བར་བརྟེན། ཨ་
མ་ལགས་ནས་ངེད་ཅག་ནང་མི་རྣམས་ལོ་གསར་གྱི་མཛད་སྒོར་༸གོང་ས་མཆོག་གི་
སྐུ་མདུན་དུ་བཅར་ཐུབ་མིན་ལ། དགོངས་འཁྲོལ་ཡོང་བ་ཞེས་བང་མི་ཞིག་འཕྲལ་དུ་
གཏོང་བ་གནང་འདུག
ཨ་མ་ལགས་ཀྱི་དགོངས་པར་པཱ་ལགས་ཀྱི་སྙུང་གཞི་ཉེན་ཚབས་ཆེ་རུ་སོང་མི་
ཡོང་ངམ་སྙམ་ནས་དངངས་འཚབ་གནང་བཞིན་པའི་མཚན་མོ་དེར། པཱ་ལགས་ཀྱི་
སྙུང་གཞི་གློ་བུར་དྭངས་སྐྱེད་ལྟ་བུས་མཆོད་གཤོམ་གྱི་དྲུང་དུ་རྣམ་ཀུན་ལྟར་ལོ་གསར་
གྱི་མཆོད་པ་སྒྲིག་གཤོམ་བྱ་དགོས་ཚུལ་ནན་སྐུལ་གནང་བ་དང་། ཆབས་ཅིག་ནང་
མི་ངོ་གཡོག་ཚང་མ་གསོལ་ཇ་མཉམ་དུ་མཆོད་དགོས་པ་སོགས་གསུངས་འདུག
པཱ་ལགས་ཀྱི་སྙུང་ཁམས་ཕྲན་བུ་དྭངས་པར་གཟིགས་སྐབས་གཅེན་པོ་བགྲེས་
པ་ལོ་གསར་དང་སྦྲགས་གྲོགས་པོ་ཚོའི་སར་ཕེབས་འདུག ཁོང་ཕེབས་འཕྲལ་པཱ་
ལགས་ཀྱི་སྙུང་གཞི་གློ་བུར་བསྐྱར་ལོག་བརྒྱབ་པར་བརྟེན། གཅེན་པོ་གང་མྱུར་
ནང་དུ་ལོག་ཕེབས་དགོས་ཞེས་བང་མི་ཞིག་བཏང་འདུག་ཀྱང༌། ཁོང་ཕྱིར་འཁོར་
མཚམས་པཱ་ལགས་དགོངས་པ་རྫོགས་ཟིན་ཡོད་འདུག
དགུན་དུས་གནམ་གཤིས་གྲང་ངར་ཆེ་ལ་མུན་པ་འཐིབས་པའི་ཁྲོད་དུ་ང་རང་ངུ་
མཚམས་མ་ཆངཆད་པར་བསྡད་པ་སོགས་དྲན་གྱི་འདུག ཚ་བོ་ཚ་མོ་ཚོས་ང་ལ་མ་ངུ་
ཞེས་ཇི་ཙམ་བརྗོད་པ་དེ་ཙམ་གྱིས་མིག་ཆུ་ཤོར་ཆེ་རུ་འགྲོ་ཡི་འདུག ཨ་མ་ལགས་
ཀྱི་ཞལ་རས་མྱ་ངན་གྱིས་ནོན་བཞིན་དུ་གཅུང་པོ་བསྟན་འཛིན་ཆོས་རྒྱལ་ལགས་སྐུ་
པང་དུ་ཉར་གནང་བ་དང་། གཅེན་པོ་བློ་བཟང་བསམ་གཏན་ལགས་ཨ་མ་ལགས་
ཀྱི་འཁྲིས་ལ་ཙོག་པུར་བཞུགས་པ་བཅས་དྲན། གཅེན་པོ་བགྲེས་པ་ནང་དུ་ཕེབས་
སྐབས་ཨ་མ་ལགས་ཀྱིས་ཁོང་ལ་པཱ་ལགས་སྙུང་ཟུག་དེ་ཙམ་མེད་པའི་མུར་སྐུ་
གཤེགས་སོང་ཞེས་གསུངས་སོང་།
ཕྲན་ཚོའི་ཁྱིམ་ཚང་དང་འགྲོགས་འདྲིས་ཆེ་བའི་བླ་མ་དགོན་གསར་རིན་པོ་
ཆེ་དང༌། དགེ་འདུན་རྣམ་པས་པཱ་ལགས་ཀྱི་སྐུ་ཕུང་གི་ཉེ་འཁྲིས་སུ་སྨོན་ལམ་ཞལ་
འདོན་གསུངས་པ་དང༌། རྩིས་པས་རྩིས་འབྲས་ཀྱི་ནང་དོན་ལྟར་པཱ་ལགས་ཀྱི་སྐུ་
ཕུང་ལ་ན་བཟའ་གསར་པ་བསྒྲོན་ཏེ་ཙོག་པུར་བཞུགས་སུ་གསོལ། དེ་ནས་ཉིན་
གྲངས་གསུམ་པའི་ཐོ་རེངས་སྐུ་ཕུང་གངས་རི་ཡོད་སར་གདན་འདྲེན་ཞུས་ཏེ། དགེ་
འདུན་པས་སྦྱིན་སྲེག་གི་ཆོ་གའི་སྒོ་ནས་ཞུགས་འབུལ་ཞུས་པ་དང༌། ཞག་ཞེ་དགུའི་
རིང་འདས་པོར་མྱ་ངན་མཆོད་འབུལ་ཞུ་སྲོལ་སྤྱི་མཚུངས་ལྟར་གནང༌།
པཱ་ལགས་སྐུ་གཤེགས་པ་དེ་ནི་ཕྲན་ཚོ་བུ་ཕྲུག་བདུན་སོགས་ནང་མི་སྤྱི་
དང་། ལྷག་པར་ཨ་མ་ལགས་ལ་གོད་ཆགས་ཆེན་པོ་ཡིན། དེ་དུས་ཕྲན་རང་
ལོ་ན་ཤིན་ཏུ་ཕྲ་ཡང་རང་ཁྱིམ་དུ་སྡུག་བསྔལ་ཆེན་པོ་ཞིག་བྱུང་བ་དང༌། འདི་ལྟ་
བུའི་དཀའ་ངལ་ཆེ་བའི་གནས་སྟངས་འོག་དུས་ཚོད་འདའ་རྒྱུ་ཧ་ཅང་ཁག་པོ་ཡིན་
པ་སོགས་ཤེས་ཀྱི་འདུག དེ་སྐབས་ཕྲན་ཚོའི་ནང་མི་ལྷ་སར་འབྱོར་ཏེ་ལོ་བདུན་
ལས་སོང་མེད། དེ་རྗེས་ཨ་མ་ལགས་ལ་ཕྲན་ཚོ་བུ་ཕྲུག་རྣམས་ཉིན་རེའི་འཚོ་
སྐྱོང་གནང་རྒྱུ་ཙམ་མ་ཡིན་པར། ཡབ་གཞིས་ཀྱི་འཁྱོངས་ཐེབས་གཞིས་ཀ་ཁ་
ཤས་ཡོད་པ་དེ་དག་གི་འབབ་ཡོང་སོགས་ལའང་གཟིགས་རྟོག་གནང་དགོས་པ་
ཆགས་ཡོད། སྟབས་ལེགས་པར་གཞུང་ས་མཆོག་ནས་ཨ་མ་ལགས་ཀྱི་སྐུ་ངལ་
ལ་དགོངས་བཞེས་ཀྱིས་འཚོ་འཛིན་ཞེས་མཁན་རིམ་གཉིས་བསྐོ་གཞག་གནང་
བར་བརྟེན། ཨ་མ་ལགས་ནོར་གླིང་ཉེ་འཁྲིས་རྒྱ་མཚོ་གཞིས་སུ་ཉིན་ཤས་སྐུ་ལྷོད་
བཞུགས་རྒྱུ་བྱུང་ཡོད།
པཱ་ལགས་དགོངས་པ་རྫོགས་སྐབས་ཨ་མ་ལགས་ལ་ཕྲུ་གུ་བཅུ་དྲུག་པ་གཅུང་
པོ་བསྟན་འཛིན་ཆོས་རྒྱལ་ལགས་འཁྲུངས་ཙམ་ཡིན། ཁོང་དགུང་ལོ་གཉིས་ལ་
སོན་སྐབས་༸གོང་ས་སྐུ་ཕྲེང་བཅུ་གསུམ་པ་ཆེན་པོ་མཆོག་དང་ཐུགས་ཉེ་མཛའ་
བཤེས་ཡོད་པ་མངའ་རིས་རིན་པོ་ཆེ་སྐུ་གོང་མའི་ཡང་སྲིད་དུ་ངོས་འཛིན་གནང་
བ་རེད། ྋརྒྱལ་དབང་སྐུ་གོང་མ་དང་མངའ་རིས་རིན་པོ་ཆེ་སྐུ་གོང་མ་རྣམ་གཉིས་
མཇལ་འཕྲད་ཀྱི་སྐབས་སུ། ྋརྒྱལ་དབང་མཆོག་གིས་ཁོང་ལ་སྐྱེ་བ་ཕྱི་མ་ངེད་
གཉིས་དེ་བས་འབྲེལ་ཐག་ཉེ་རུ་འགྲོ་ཡི་རེད་ཅེས་ཡང་ཡང་གསུངས་པའི་གནས་
ཚུལ་ཡོད་པ་ལྟར། ད་ལྟའི་སྐུ་ཐོག་འདིར་ཁོང་རྣམ་པ་གཉིས་སྐུ་མཆེད་གཅེན་གཅུང་
དུ་འཁྲུངས་ཡོད། སོ་ནམ་པའི་ཁྱིམ་ཚང་ཕལ་པ་འདིར་བླ་མའི་ཡང་སྲིད་གསུམ་སྟེ་
དང་པོ་གཅེན་པོ་བགྲེས་པ་སྐུ་འབུམ་དགོན་པའི་མཁན་པོ་ལྟག་མཚེར་རིན་པོ་ཆེ་
དང་། གཉིས་པ་༸ གོང་ས་ྋསྐྱབས་མགོན་ཆེན་པོ་མཆོག གསུམ་པ་མངའ་རིས་
རིན་པོ་ཆེ་ཕེབས་པ་དེ་ནི་ངོ་མཚར་ཆེ་བའི་གནས་ཚུལ་དང༌། ཨ་མ་ལགས་ཐུགས་
ཕམ་མྱ་ངན་གྱི་སྐབས་འདིར་གཟི་བརྗིད་དང་སྤོབས་པ་སྐྱེ་འོས་པ་ཞིག་ཀྱང་ཆགས་
ཡོད། གཅུང་བསྟན་འཛིན་ཆོས་རྒྱལ་ལགས་དགོན་པར་སྐྱ་ཡོན་གསན་བཞེས་སུ་
གདན་འདྲེན་ཞུས་ཀྱང༌། ཨ་མ་ལགས་དང་ཞལ་བྲལ་ཏེ་བཞུགས་རྒྱུ་ཁོང་སྐུ་ན་ཤིན་
ཏུ་ཕྲ་བས་གནང་ཕྱོགས་དེར་ཐུགས་འདོད་དེ་ཙམ་གནང་གི་མེད། རྒྱུ་མཚན་དེར་
བརྟེན་དགེ་བའི་བཤེས་གཉེན་རྣམ་པ་ཕྲན་ཚོའི་གཟིམ་ཤག་ཏུ་གཅུང་བསྟན་འཛིན་
ཆོས་རྒྱལ་ལགས་ལ་ཕྱག་དཔེ་སློབ་ཁྲིད་གནང་བར་ཕེབས་ཀྱི་ཡོད།
ཁྱིམ་ཚང་ནང་གི་བུ་ཕྲུག་ཆུང་ཤོས་དེར་ཚང་མས་གཅེས་སྐྱོང་བྱེད་ཀྱི་ཡོད་པར་
ཕྲུ་གུ་གཞན་ཚོས་ཅུང་ཟད་ཕྲག་དོག་བྱེད་པ་ནི་སྤྱིར་བཏང་ཞིག་ཡིན། གཅུང་བསྟན་
འཛིན་ཆོས་རྒྱལ་ལགས་ལ་ཕྱག་མཛོད་དང༌། གསོལ་དཔོན། དེ་མིན་ཞབས་གྲས་
བཅས་ཚང་མས་དམིགས་བསལ་གཅེས་སྐྱོང་དང་དགའ་མོས་ཆེན་པོ་ཞུ་བ་ནི་མངོན་
གསལ་དོད་པོ་ཡོད། བོད་ནང་སྔ་དུས་ནས་ནང་ཆོས་ཀྱི་ཤུགས་རྐྱེན་ཆེན་པོ་ཡོད་
སྟབས། བཟོད་སྒོམ་དང་གུས་བརྩིའི་བསམ་པ་དེ་ནི་མི་རྣམས་ཀྱི་གཤིས་ཀར་རང་
ཤུགས་སུ་འཇགས་ཡོད། སྤྱིར་བོད་མི་རྣམས་ཀྱིས་ཆོས་བྱེད་དགེ་འདུན་རྣམ་པར་
དད་གུས་ཆེན་པོ་ཞུ་སྲོལ་རང་བཞིན་ལྷན་སྐྱེས་སུ་ཡོད་པ་ལྟར། ང་རང་གི་གཅུང་
པོ་ལྟ་བུའི་བླ་སྤྲུལ་དང་རིན་པོ་ཆེ་རྣམ་པར་དེ་བས་དད་གུས་ཆེ་བ་ཞུ་ཡི་ཡོད། དེར་
བརྟེན་ང་ཚོ་ཁོང་དང་མཉམ་དུ་རྩེད་མོ་རྩེ་སྐབས་གུས་བརྩི་ཆེན་པོས་ཁོང་གི་ཐུགས་
འདོད་དང་བསྟུན་གང་ཐུབ་བྱེད་ཀྱི་ཡོད།
བོད་མི་དབུལ་ཕྱུག་ལ་མ་ལྟོས་པར་ཚང་མའི་ནང་དུ་མཆོད་ཁང་གཅིག་ཟུར་
འཇོག་བྱེད་སྲོལ་ཡོད་པ་ལྟར། ང་ཚོའི་ནང་དུའང་ཚོམས་ཆེན་ཞེས་མཆོད་ཁང་
ཆེན་པོ་ཞིག་ལོགས་སུ་ཡོད། དེའི་ནང་དགེ་འདུན་པ་ཡང་ཡང་གདན་འདྲེན་ཞུས་ཏེ་
ཞབས་བརྟན་ཉིན་འཁྱོངས་གནང་བར་མ་ཟད་སྐབས་རེ་མཚན་མོའང་ཞབས་བརྟན་
གནང་བ་དྲན། ཞབས་རིམ་དེ་དག་ནི་སྤྱིར་ཁྱིམ་ཚང་གི་ལས་དོན་རྣམས་བྱ་བ་ལམ་
འགྲོ་ཡོང་བ་དང༌། ལྷག་པར་༸གོང་ས་མཆོག་གི་སྐུ་ཕྱྭར་འགལ་རྐྱེན་མི་ཡོང་བ་
སོགས་ཀྱི་ཆེད་དུ་ཡིན་འདུག ཁྱིམ་ཚང་ཆེ་ཁག་ཚོས་བསྙེན་མཚམས་པ་བསྟེན་
སྲོལ་ཡོད་པ་ལྟར་ང་ཚོའི་ནང་ལའང་མཚམས་ཁང་ཞིག་ཡོད་པ་འདིར་མཚམས་པ་བ་
ཞིག་གིས་༸རྒྱལ་བའི་སྐུ་ཚེ་ཚེ་སྒྲུབ་སླད་ལོ་གསུམ་ཕྱོགས་གསུམ་ཞེས་ལོ་གསུམ་
དང༌། ཟླ་བ་གསུམ། ཞག་གསུམ་སྐུ་མཚམས་ལ་བཞུགས་ཀྱི་ཡོད། སྐུ་མཚམས་
གྲོལ་ན་དེའི་ཚབ་ཏུ་དགེ་འདུན་པ་གཞན་ཞིག་བཞུགས་ཀྱི་ཡོད། མཚམས་ཁང་ནང་
གསོལ་ཆས་འབུལ་མཁན་མཚམས་གཡོག་ཅེས་ཟུར་དུ་ཡོད་པ་དང༌། སྐབས་རེ་ཨ་
མ་ལགས་གཟིགས་རྟོག་གནང་བར་ཕེབས་པ་མ་གཏོགས་དེ་མིན་མི་གཞན་དག་གང་
བྱུང་འཛུལ་ཞུགས་མི་ཆོག
དེ་ལྟ་བུའི་ཁོར་ཡུག་ནང་འཚར་ལོངས་བྱུང་བའི་བུ་ཕྲུག་ཚོས་རང་ཉིད་ཀྱི་མི་ཚེ་
ཆོས་དང་འབྲལ་བ་མེད་པ་ངོས་འཛིན་ཐུབ་པ་དང༌། ཕ་མས་ཕྱག་དང་མཆོད་པ་བྱེད་
པ་སོགས་མཐོང་དུས་ཕྲུ་གུ་ཚོས་རང་བཞིན་དེའི་ལད་ཟློས་བྱེད་པ་སོགས་ཡོང་གི་
ཡོད། འོན་ཀྱང་བྱེད་སྟངས་འདིའི་ཐད་བསམ་ཚུལ་ཞིག་ཞུས་ཚེ། སྤྱིར་བཏང་བོད་
མི་ཚོ་ནང་ཆོས་དང་ལྷན་དུ་འཚར་ལོངས་བྱུང་བའི་རྐྱེན་གྱིས་ཁོང་ཚོའི་རྒྱུད་ལ་གོ་
རྟོགས་གང་ཙམ་ཡོད་མོད། འོན་ཀྱང་དེས་ཁོང་ཚོས་ཆོས་ཀྱི་ནང་དོན་དཔྱིས་ཕྱིན་
པ་ཤེས་པའི་ངེས་པ་མེད། བོད་མི་ཕལ་མོ་ཆེས་རང་གི་ཉིན་རེའི་ཆོས་ཕྱོགས་དང་
འབྲེལ་བའི་བྱ་སྤྱོད་ཁག་གི་རྒྱུ་མཚན་ངོ་མ་ཇི་ཡིན་བརྗོད་རྒྱུ་ཕལ་ཆེར་ཁག་པོ་ཆགས་
ཡོད་སྙམ། བོད་ནང་གི་སློབ་གཉེར་བྱེད་སྟངས་ནི་ནང་ཆོས་སོགས་ལ་སློབ་སྦྱོང་
བྱེད་སའི་བསྟི་གནས་ཟུར་དུ་མེད་པར་སློབ་མ་རང་རང་གི་དད་འདུན་དང་རྩོལ་བ་ལ་
རག་ལུས་ཀྱི་ཡོད་འདུག
བོད་མི་ཚོའི་ཉིན་རེའི་འཚོ་བའི་ནང་ཆོས་ཀྱི་ཞག་ཚིས་མ་ཁྱབ་པ་གཅིག་ཀྱང་
མེད་པས། བླ་སྤྲུལ་ཁག་དང་དགེ་བཤེས་མཁས་དབང་རྣམ་པའི་དྲུང་དུ་ཆོས་ཞུར་
བཅར་བ་སོགས་ཆོས་ལ་འཇུག་སྟངས་རྣམ་པ་མི་འདྲ་བ་མང་པོ་ཡོད། དེ་བཞིན་རང་
ཁྱིམ་དུ་དགེ་འདུན་པ་གདན་འདྲེན་ཞུས་ཏེ་ཞབས་རིམ་སྒྲུབ་པ་དང༌། ཆོས་ཕྱོགས་
ཀྱི་བྱེད་སྒོ་ཁག་ལ་ཞུགས་པ། བླ་སྤྲུལ་ཆེ་ཁག་གི་གསུང་ཆོས་སོགས་ལ་བཅར་ཨེ་
ཐུབ་བྱེད། བོད་ཀྱི་ནང་པ་སངས་རྒྱས་པའི་ཆོས་ལ་རྙིང་མ་དང༌། བཀའ་བརྒྱུད། ས་
སྐྱ༑ དགེ་ལུགས་པ་བཅས་ཆོས་བརྒྱུད་ཁག་བཞི་ཡོད། བླ་ཆེན་རྣམ་པས་རང་
རང་གི་ཐུན་མོང་མ་ཡིན་པའི་བཞེད་རྒྱུན་དེ་དག་རྒྱུན་འཛིན་དར་སྤེལ་མཛད་བཞིན་
ཡོད། ཆོས་བརྒྱུད་ཁག་གི་བླ་ཆེན་རྣམ་པའི་བཞེད་སྲོལ་ཕྲན་བུ་མི་མཐུན་པ་ཡོད་
ཀྱང༌། གདུལ་བྱ་གང་ཟག་སོ་སོས་རང་གི་ཁམས་དང་མོས་པ་དང་འཚམས་པ་དེའི་
རྗེས་སུ་འཇུག་གི་ཡོད།
བོད་མི་རྣམས་ཆོས་དད་ཆེ་བའི་དབང་གིས་ཉིན་རེའི་འཚོ་བའི་ནང་ཆོས་ཀྱི་
ཉམས་ལེན་དང་མ་འབྲེལ་བ་གཅིག་ཀྱང་མེད། དེ་ཡང་རང་ཉིད་ཀྱི་དད་མོས་བྱེད་
པའི་སྒོ་ནས་ཆོས་ཀྱི་བྱེད་སྒོ་ཁག་ལ་ཞུགས་པ་ལས་གཞན་གྱིས་བཙན་བཀའ་བཏང་
བ་ཞིག་མིན་པ་མཁྱེན་དགོས། ཆོས་སྒོར་ཞུགས་འདོད་ཡོད་པའི་གྲྭ་བཙུན་རྣམས་
དགོན་སྡེ་ཁག་ལ་ཞུགས་ཏེ་བསླབ་སྡོམ་ཚུལ་བཞིན་སྲུང་བ་དང༌། རྩ་ཆེའི་གཞུང་
ཆེན་རྣམས་ལ་ལོ་མང་རིང་ཐོས་བསམ་སློབ་གཉེར་གནང་གི་ཡོད།
གཅུང་པོ་བསྟན་འཛིན་ཆོས་རྒྱལ་ལགས་རབ་བྱུང་གནང་རྒྱུ་ཐུགས་ཐག་བཅད་
པ་ནས་བཟུང༌། ཁོང་དང་ང་ཚོའི་སློབ་སྦྱོང་བྱེད་སྟངས་དབར་ཅུང་ཟད་མི་འདྲ་བ་
ཡོད། ཁོང་གཟིམ་ཤག་ཏུ་བཞུགས་སྐབས་ཡོངས་འཛིན་རྣམ་པ་ཚོས་ཉིན་ལྟར་
ཡི་གེ་འབྲི་ཀློག་དང༌། དཔེ་ཁྲིད་བློ་འཛིན་སོགས་ཀྱི་སློབ་ཁྲིད་ལམ་སྟོན་གནང་གི་
འདུག །ཁོང་སློབ་སྦྱོང་གནང་བའི་དུས་སྐབས་མང་པོ་ཞིག་ལ་ང་ཚོས་བར་ཆད་
བཏང་ཡོད་སྙམ། ཕྲན་རང་ཚ་བོ་ཚ་མོ་དང་མཉམ་དུ་རྩེད་མོ་རྩེ་དུས་གཅུང་པོས་ཕྲག་
དོག་ལྟ་བུ་གནང་གི་ཡོད་པའི་ཚོར་སྣང་ཡོང་གི་ཡོད།
རིམ་པས་ཨ་མ་ལགས་ཀྱིས་ང་ཚོ་ཕྲུ་གུ་ཚོས་རྩེད་མོར་མགོ་བོ་འཁོར་བ་དང་
ཁ་རྩོད་བརྒྱབ་པ་སོགས་གུ་ཡངས་ཀྱི་ཚུལ་དུ་ནམ་ཡང་སྡོད་རྒྱུ་མེད་པ་དགོངས
དང་། ཨ་མ་ལགས་ལྟ་བུ་ལྟག་མཚེར་སོ་ནམ་པའི་ཁྱིམ་ཚང་གི་བུ་མོར་ཐོབ་མྱོང་
མེད་པའི་ཤེས་ཡོན་སློབ་སྦྱོང་གི་གོ་སྐབས་བཟང་པོ་ཞིག་ང་ཚོར་འཐོབ་པར་བྱེད་
དགོས་པ་མཁྱེན་རྟོགས་བྱུང་ཡོད། ཕྲན་ཚོའི་ཕ་མ་ནི་དེ་སྔོན་གྲོང་གསེབ་ནང་ས་
ཞིང་འདེབས་ལས་བྱེད་མཁན་གྱི་སོ་ནམ་པ་ཡིན་པས། ནང་མི་རྣམས་འཚོ་སྐྱོང་ཐུབ་
པའི་ཡོང་འབབ་རང་མཁོ་རང་ལྡེང་ཡོད་ཅེས་གསུང་གི་ཡོད། ཕྲན་ཚོའི་ཁྱིམ་ཚང་
གི་ས་ཁང་ཕ་གཞིས་ནི་གཅེན་པོ་བགྲེས་པ་བླ་མའི་ཡང་སྲིད་དུ་ངོས་འཛིན་གནང་
སྟེ༑ སྐུ་འབུམ་དགོན་པའི་མཁན་པོར་བསྐོ་གཞག་གནང་སྐབས་ཕུལ་བ་ཞིག་རེད་
འདུག འོན་ཀྱང་ྋསྐུ་མདུན་ཆུང་སྲིད་རིན་པོ་ཆེ་མཆོག་༸རྒྱལ་དབང་སྐུ་ཕྲེང་བཅུ་
གསུམ་པ་ཆེན་པོའི་ཡང་སྲིད་འཁྲུལ་བྲལ་དུ་ངོས་འཛིན་གནང་བ་ནས་བཟུང༌།
ནམ་པའི་ཁྱིམ་ཚང་ཕལ་པ་འདིའི་འཚོ་བ་སྐྱེལ་སྟངས་ལ་འཕོ་འགྱུར་ཆེན་པོ་ཞིག་
བྱུང་ཡོད། །།

ལེའུ་གཉིས་པ།
བྱིས་པའི་སྐབས་ཀྱི་དྲན་ཚོར།

༄༅། །ཕྲན་ནས་ཉེ་ཆར་༸གོང་ས་༸སྐྱབས་མགོན་ཆེན་པོ་མཆོག་གིས་བོད་ཀྱི་
བུད་མེད་ལྷན་ཚོགས་སུ་སྩལ་བའི་བཀའ་སློབ་ཟུར་འདོན་ཞུས་པ་ཞིག་བཀླགས་པ་
ཡིན། དེའི་ནང་ཨ་མ་ནི་བྱམས་བརྩེ་ཞེས་པའི་བཟང་པོའི་ཡོན་ཏན་ཐོག་མར་ངོ་སྤྲོད་
བྱེད་མཁན་གྱི་དགེ་རྒན་དང་པོ་དེ་ཆགས་ཡོད་པ་དང༌། ཆོས་སྟོན་མཁན་གྱི་བླ་མ་
དགེ་བའི་བཤེས་གཉེན་ནི་དེའི་མཇུག་ཏུ་འཕྲད་ཅིང༌། ང་ཚོའི་དགེ་རྒན་དང་པོ་ཨ་
མས་རང་ཉིད་ལ་ཆུང་བྱིས་པའི་དུས་ནས་བྱམས་བརྩེའི་ས་བོན་ཡག་པོ་ཞིག་བསྐྲུན་
པའི་དབང་གིས། མ་འོངས་པར་འཕྲད་རྒྱུའི་དགེ་བའི་བཤེས་གཉེན་གྱིས་ང་ཚོར་
སློབ་ཁྲིད་གནང་སྐབས། དེ་སྔོན་གྱི་བྱམས་བརྩེའི་རིན་ཐང་གི་ནུས་པ་དང་གོམས་
འདྲིས་དེ་ཉིད་འཕེལ་རྒྱས་སུ་གཏོང་ཐུབ་པ་ཡོང་གི་ཡོད་ལུགས་གསུངས་འདུག
རང་རེ་བོད་མི་ཚོའི་གནས་སྟངས་ལ་ཆ་མཚོན་ན་ཐེག་པ་ཆེན་པོའི་དགེ་བའི་
བཤེས་གཉེན་དག་གིས་བྱམས་བརྩེའི་རིན་ཐང་དང་ཕན་ཡོན་སློབ་ཁྲིད་གནང་
གི་ཡོད་ཀྱང་། དེ་ནི་ང་ཚོ་ལོ་ན་བཅོ་ལྔ་ཙམ་སོན་པའི་རྗེས་སུ་གཞི་ནས་ཡོང་གི་
ཡོད། ཕྱོགས་གཞན་ནས་ང་ཚོའི་ཨ་མས་ཁོང་རང་གི་མི་ཚེའི་ནང་དངོས་སུ་ཉམས་
མྱོང་བསགས་པའི་སྒོ་ནས་བྱམས་བརྩེའི་ནུས་པ་དང་རིན་ཐང་རྣམས་ང་ཚོ་བཙས་མ་
ཐག་པ་ནས་སློབ་པ་གནང་གི་ཡོད།
བླ་མ་ཞེས་པ་ཆོས་སློབ་མཁན་དགེ་བའི་བཤེས་གཉེན་ལ་གོ་ཞིང༌། ྋགོང་ས་
མཆོག་གིས་ཨ་མ་ནི་དགེ་རྒན་གྱི་དཔེ་མཚོན་ཡག་ཤོས་ཆགས་པའི་རྒྱུ་མཚན་གྱིས་
དགེ་རྒན་དང་པོ་དེ་རེད་ཅེས་གསུངས་པ་ནི་འོས་ཤིང་འཚམས་པར་གྱུར་ཡོད། ཨ་
མ་ནི་སོ་སོའི་ཕྲུ་གུར་མིག་དཔེ་འཇོག་མཁན་ཞིག་ཡིན་པ་ཡོངས་གྲགས་སམ་དངོས་
ཡོད་གནས་ཚུལ་དུ་བརྩི་འོས་པ་ཡིན།
ང་ཚོ་ཕྲུ་གུའི་དུས་སུ་བོད་ནང་འོ་རྩམ་སོགས་ཀྱི་མཐུན་རྐྱེན་གང་ཡང་ཡོད་མ་
རེད། ཨ་མར་ཕྲུ་གུ་གཞན་ཞིག་མ་བཙས་བར་དུ་ཁོང་གིས་ནུ་ཞོ་སྟེར་ནས་ཕྲུ་གུ་
འཚོ་སྐྱོང་བྱེད་ཀྱི་ཡོད། ཁྱིམ་ཚང་འབྱོར་ལྡན་ཁག་གཅིག་ལ་ཕྲུ་གུར་འོ་མ་སྟེར་
ཏེ་ལྟ་སྐྱོང་བྱེད་མཁན་མ་མ་ཟུར་དུ་ཡོད་ཀྱང་ཕྲན་ཚོའི་ཁྱིམ་ཚང་ལྟ་བུར་འདི་འདྲ་
མེད། དེར་བརྟེན་ཕྲུ་གུ་དམར་འབྱར་ནས་ལོ་གཉིས་གསུམ་མ་སོན་བར་དུ་ཨ་མའི་
ནུ་ཞོ་ཁོ་ན་འཐུང་གི་ཡོད་པ་ཀུན་གྱིས་མཐོང་ཆོས་ཡིན། ཨ་མས་རང་གི་ཕྲུ་གུར་འོ་
མ་དུས་ཡུན་ཇི་ཙམ་མང་བ་སྟེར་བ་དེ་ཙམ་གྱིས་མ་བུའི་དབར་འབྲེལ་བ་ཟབ་པོ་ཡོང་
གི་ཡོད་ཅིང༌། དེང་དུས་ཀྱི་སེམས་ཁམས་རིག་པ་སྨྲ་བ་ཚོས་ཀྱང་མ་བུ་ཕན་ཚུན་གྱི་
འབྲེལ་བ་འདིར་ཕན་ནུས་ཆེན་པོ་ལྡན་ཡོད་པ་ངོས་འཛིན་གནང་ཡོད། དེ་བཞིན་སྨན་
པ་ཚོས་ཀྱང་ཨ་མའི་འོ་མའི་འཚོ་བཅུད་ཀྱི་ནུས་པ་གལ་ཆེ་ཡིན་པ་གསུངས་ཡོད།
བུད་མེད་ནི་ཁྱིམ་ཚང་གི་འགོ་ཁྲིད་ངོ་མ་ཆགས་ཡོད། སྲོལ་རྒྱུན་སྤྱི་ཚོགས་
ཀྱི་འགྲོ་སྟངས་ཆ་ནས་ཀྱང་ཁྱིམ་ཚང་གི་དཔལ་འབྱོར་གནས་སྟངས་དེ་བུད་མེད་
ཀྱིས་ནང་གི་འགན་ཁུར་ཡག་པོ་བླངས་ཐུབ་མིན་ལ་རག་ལུས་ཀྱི་ཡོད། ཁྱིམ་
ཚང་གི་གལ་ཆེའི་གནད་དོན་ཞིག་ཐག་གཅོད་བྱེད་དགོས་བྱུང་རུང་ནང་མི་ཡོངས་
རྫོགས་ཨ་མའི་མདུན་དུ་འཛོམས་ནས་ཐག་གཅོད་བྱེད་ཀྱི་ཡོད། གལ་ཏེ་མང་མོས་
ཀྱི་ཐག་གཅོད་བྱེད་མ་ཐུབ་ཚེ་ཨ་མས་ཕ་མ་བུ་ཕྲུག་དང༌། ཁྱིམ་ཚང་གི་ནང་མི་
སྤུན་མཆེད་ཚང་མའི་མོས་མཐུན་ཡོད་པའི་འགྲིག་འཇགས་ཀྱི་ཐག་གཅོད་ཡོང་
ཐབས་བྱེད་སྲོལ་ཡོད།
སྤྱིར་བོད་ནང་ཁྱོ་བོ་གཅིག་གིས་ཆུང་མ་ཁ་ཤས་སམ་ཆུང་མ་གཅིག་གིས་ཁྱོ་བོ་
ཁ་ཤས་བསྟེན་སྲོལ་ཡོད་ཀྱང༌། ཆང་ས་བརྒྱབ་པ་ཕལ་མོ་ཆེ་བཟའ་ཟླ་རྐྱང་བསྟེན་ལྟ་
བུ་ཡིན། བཟའ་མི་ཡ་བྲལ་གྱི་གནས་ཚུལ་ཧ་ཅང་དཀོན་པོ་ཡིན་ཡང་ཁྱོ་བོའམ་ཆུང་
མ་གང་རུང་གིས་འདོད་མོས་ཡོད་ཚེ་དེ་ལྟར་ཡོང་མི་སྲིད་པ་མ་ཡིན། སྤྱིར་བཏང་
གཉེན་སྒྲིག་ནི་བུ་དང་བུ་མོའི་ནང་མི་ཕན་ཚུན་དབར་མོས་མཐུན་གྱིས་གན་རྒྱ་བཞག་
ནས་གཉེན་སྒྲིག་བྱེད་ཀྱི་ཡོད་པར་བརྟེན། བུ་མོ་གང་ཞིག་བག་མར་ཡོང་སྐབས་རང་
དང་མཉམ་འཁྱེར་སྐལ་དངོས་རྒྱན་ཆ་སོགས་ཆ་ཚང་ཐོ་འགོད་བྱེད་པ་དང་། གལ་ཏེ་
བཟའ་མི་གཉིས་ཕན་ཚུན་མ་མཐུན་པར་ཁ་བྲལ་གྱི་གནད་དོན་བྱུང་ཚེ། སོ་སོའི་སྐལ་
དངོས་རྣམས་འཁྱེར་ཆོག་པའི་ལམ་སྲོལ་ཡོད་འདུག
བོད་ཀྱི་བུད་མེད་ཚོས་རང་ཉིད་ལ་ལས་ཀ་མང་པོ་ཡོད་མིན་ལ་མ་ལྟོས་
པར། རང་གི་ཕྲུ་གུའི་སློབ་སྦྱོང་ཆེད་དུས་ཚོད་མང་པོ་གཏོང་གི་ཡོད་པ་ལྟར།
རང་གི་ཨ་མ་ལགས་ནས་ཀྱང་དེ་ལྟར་ཐུགས་འགན་བཞེས་པ་གནང་ཡོད། ཨ་མ་
ལགས་ལྟག་མཚེར་གྲོང་གསེབ་ལ་བཞུགས་དུས་སྐུ་རྒྱབ་ཏུ་ཕྲུ་གུ་བསྣམས་ནས་ཞིང་
ལས་གནང་གི་ཡོད་པ་དང༌། ཁོང་གིས་ཕྲུ་གུ་དེ་ལ་ཉི་མ་དང་ལྷགས་རླུང་སོགས་
ཀྱི་གནོད་སྐྱོན་མི་ཕོག་པའི་ཆེད། ཞིང་ཁའི་མུ་ཁར་རྒྱུག་ཕྲར་རས་གཡོགས་པའི་
བསིལ་གྲིབ་འོག་བསྙལ་གནང་གི་ཡོད་པའི་བུ་ཆུང་དེ་ནི་༸གོང་ས་མཆོག་ཡིན་འདུག
བྱིས་པ་རང་ལོ་ལྔ་ལ་མ་སླེབས་བར་དུ་དུས་ཚོད་མང་ཆེ་བ་རང་གི་ཨ་མ་
དང་མཉམ་དུ་སྐྱེལ་གྱི་ཡོད་པས་མ་ལ་མིག་དཔེ་བལྟས་ཏེ་འཚར་ལོངས་ཡོང་གི་
ཡོད། ཕྲན་ནས་དམིགས་བསལ་ཨ་མ་ལགས་དང༌། གཅེན་མོ། ཨ་ནེ་ལགས་
བཅས་ཁོང་གསུམ་གྱི་དྲུང་ནས་ལེགས་ཆ་མང་པོ་བླངས་མྱོང༌།
ཨ་མ་ལགས་དང་རྟག་ཏུ་འདྲིས་གཤིབས་བྱ་རྒྱུ་ཇི་ཙམ་གནད་འགག་ཆེན་པོ་
ཡིན་པ་ད་ལྟ་གཞི་ནས་ཤེས་ཚོར་ཡོང་གི་འདུག དེང་སང་གི་ཕྲུ་གུ་ཚོ་སློབ་གྲྭ་ནས་
ནང་ལ་འབྱོར་རུང་ཁོང་ཚོའི་ཕ་མ་རྣམས་ཕྱི་ལ་ལས་ཀར་འགྲོ་དགོས་པས། ཕྲུ་གུ་
རྣམས་སོ་སོའི་འཕྲུལ་ཆས་སོགས་ལ་མགོ་བོ་འཁོར་ཞིང་ཕ་མའི་ངོས་ནས་དོ་སྣང་
ཆ་ཚང་བ་ཞིག་རག་ཐུབ་ཀྱི་མེད། མི་ཁ་ཤས་ཀྱིས་དེང་སང་གི་ཕྲུ་གུ་ཚོ་རང་དབང་
ཆེ་བ་ཡོད་ལུགས་ཤོད་ཀྱི་ཡོད་ཀྱང༌། དོན་དམ་པར་རང་དབང་དེ་མཐའ་མཇུག་
ལེགས་པའི་ཆ་རུ་འགྱུར་ཐུབ་ཀྱི་ཡོད་དམ། རང་ཉིད་སྒེར་ལ་ཆ་མཚོན་ཡང་ཕྲུ་
གུར་ལྟ་སྐྱོང་ཇི་ཙམ་མང་བ་བྱེད་ཐུབ་པ་དེ་ཙམ་གྱིས་སྐྱིད་སྣང་ངང་འཚར་ལོངས་
དང་གདེང་ཚོད་ཀྱང་མང་བ་ཐོབ་ཀྱི་ཡོད་པར་བརྟེན། སླད་ཕྱིན་བྱམས་བརྩེའི་་ནུས་
སྟོབས་དེ་དག་གཅིག་ལ་གཅིག་བརྟེན་གྱིས་འབྲེལ་ཐུབ་པའི་དགེ་མཚན་ཡོད་པར་
ངོས་འཛིན་བྱེད་ཀྱི་ཡོད།
དེབ་འདི་ལྗགས་ཀློག་གནང་མཁན་རེ་ཟུང་གིས་ངོས་རང་གི་བསམ་ཚུལ་འདི་སྤྱི་
ཚོགས་རྙིང་པའི་ལྟ་བ་རེད་སྙམ་པ་དགོངས་སྲིད། འོན་ཀྱང་བོད་མི་ཚོར་ཕྲུ་གུ་དལ་
པོའི་ངང་འཚར་ལོངས་དང་། ཁོང་ཚོའི་འདོད་པ་སྣང་བ་སྐྱིད་པོ་བྱས་ནས་སྒྲུབ་ཏུ་
འཇུག་པའི་གཤིས་ཀ་ཞིག་རྒྱུན་འབྱམས་སུ་ཡོད་པ་ཡིན།
ཕྲན་ཚོའི་ཁྱིམ་ཚང་ཆེན་པོ་འདིའི་ནང་ང་ཚོ་ཕྲུ་གུ་ཚོས་བཤད་པ་རྣམས་ལ་ཉན་
ཞིབ་དང་དོ་སྣང་བྱེད་མཁན་རྟག་ཏུ་ཡོད་མུས་ཡིན། དེ་ལྟ་ནའང་ཕྲན་རང་ལོ་བདུན་
ལ་སོན་ཉེའི་མཚམས་སུ་ཨ་མ་ལགས་ཀྱིས་ད་ཆ་ཕྲུ་གུ་རྣམས་སློབ་སྦྱོང་བྱེད་པར་ཕྱི་
ལ་གཏོང་རྒྱུའི་དུས་ལ་བབས་ཡོད་པ་དགོངས་འདུག
བོད་མིའི་སྤྱི་ཚོགས་ཁྲོད་སྲོལ་རྒྱུན་གྱི་སློབ་ཁྲིད་བྱེད་ཐབས་མང་པོ་གཏན་
འབེབས་ཡོད། དེ་ཡང་དགེ་འདུན་པ་རྣམས་དགོན་སྡེ་ཁག་ནང་སློབ་གཉེར་གནང་
ལམ་ཡོད་པ་ལྟར་ཆ་རྐྱེན་ཀུན་ཚང་གི་མཐོ་སློབ་ཀྱང་ཡོད། ྋརྒྱལ་དབང་སྐུ་ཕྲེང་
བདུན་པ་བསྐལ་བཟང་རྒྱ་མཚོ་མཆོག་གིས་གསར་འཛུགས་གནང་བའི་རྩེ་སློབ་གྲྭ་
ཆེ་མོ་ནས་སློབ་སྦྱོང་ཐོན་པའི་སེར་མོ་བ་རྣམས་ཀྱིས་གཞུང་གི་འཛིན་སྐྱོང་ཕྱག་ལས་
གནང་གི་ཡོད། གཞུང་ཞབས་གནང་འདོད་ཡོད་པ་ཚོ་སློབ་གྲྭ་འདི་ནས་ཐོན་རྗེས་
གཞུང་ཞབས་ཞུས་པའི་ལས་ཞོར་དུ་མཐོ་རིམ་སློབ་སྦྱོང་གནང་གི་ཡོད། གཞུང་
ཞབས་སྐྱ་བོ་རྣམས་རྩིས་ཁང་ལས་ཁུངས་སུ་སློབ་འཇུག་བྱེད་དགོས་པ་བཅས་
སློབ་གྲྭ་འདི་དག་ནི་ཁ་ཡོད་ལག་ཡོད་ཀྱི་རིག་རྩལ་སློབ་སྦྱོང་བྱ་ཡུལ་ཧ་ཅང་གལ་
གནད་ཆེན་པོ་ཞིག་ཆགས་ཡོད། ལྕགས་པོ་རིར་ཡོད་པའི་སྨན་གྱི་སློབ་ཁང་འདི་ནི་
བོད་ཀྱི་འཚོ་བྱེད་སྨན་པ་སློབ་གཉེར་བྱེད་སའི་བསྟི་གནས་རྙིང་གྲས་ཤིག་ཡིན་པ་
དང༌། དེའི་སློབ་མའི་ཡོང་ཁུངས་ཀྱང་རིས་མེད་དགོན་སྡེ་ཁག་གི་གྲྭ་པ་ན་གཞོན་
རྣམས་ཡིན། སྨན་རྩིས་མཐོ་སློབ་འདི་ནི་སློབ་གཉེར་བྱེད་མཁན་སློབ་མ་ཚོར་རྩིས་
ཀྱི་སློབ་སྦྱོང་བྱེད་སའི་བསྟི་གནས་ཡག་ཤོས་ཤིག་ཀྱང་ཆགས་ཡོད།
ལྷ་སར་གཞུང་ཞབས་སོགས་ཤེས་ལྡན་མི་སྣའི་སྒེར་བཙུགས་ཀྱི་སློབ་གྲྭ་མང་
པོ་ཡོད། སློབ་གྲྭ་དེ་ཚོའི་ནང་གཞུང་ཞབས་རྣམ་པའི་བུ་ཕྲུག་དང༌། དེ་དག་གི་
ཞབས་གྲས་ཀྱི་བུ་ཕྲུག་སོགས་སློབ་ཕྲུག་མང་པོ་ཡོད།
ཨ་མ་ལགས་ཀྱིས་ངོས་རང་ལ་སློབ་ཕྲུག་བྱིངས་དང་མཉམ་དུ་མ་ཡིན་པར་ཟུར་
དུ་སློབ་སྦྱོང་གི་གོ་སྐབས་བཟང་པོ་ཞིག་གནང་འདོད་ཡོད། ངོས་རང་གི་གཅེན་པོ་
བགྲེས་པ་རྣམ་གཉིས་ལ་དགེ་རྒན་རྩེ་ཕུད་ཅིག་གིས་སློབ་ཁྲིད་གནང་གི་ཡོད། འོན་
ཀྱང་རྒན་ལགས་དེ་རང་གཞུང་ནས་ས་ཁུལ་གཞན་ཞིག་ཏུ་ཕྱག་ལས་བཀོད་སྒྲིག་
གནང་བར་སོང༌། ཨ་མ་ལགས་ཀྱིས་ལྷ་སར་བཞུགས་མུས་ཁོང་གི་ཕྱག་རོགས་
ལ་གཅེན་པོ་གཉིས་ཀྱི་སློབ་སྦྱོང་འགན་ཁུར་མུ་མཐུད་བསྐྱེད་བཞེས་ཡོང་བའི་འབོད་
སྐུལ་ཞུས་འདུག
ཚ་བོ་དང༌། ཚ་མོ། ཞབས་གྲས་ཀྱི་བུ་ཕྲུག་གསུམ་བཅས་ང་ཚོ་རྩེད་མོ་རྩེད་
རོགས་ཡིན་སྟབས། ཨ་མ་ལགས་ཀྱིས་ང་ཚོ་ཚང་མར་སློབ་སྦྱོང་གི་གོ་སྐབས་
གཅིག་མཚུངས་ཐོབ་ན་ཡག་པོ་ཡོད་པ་དགོངས་འདུག དེ་ནས་བཟུང་ང་ཚོ་ཚང་མ་
འཛིན་གྲོགས་བྱས་ཏེ་གཞུང་ཞབས་གཞན་གྱི་བུ་ཕྲུག་དང་མཉམ་དུ་སློབ་སྦྱོང་བྱ་རྒྱུ་
བྱུང་ཡོད།
ཕྲན་ཚོའི་འཛིན་གྲྭ་ཞོགས་པ་སྔ་པོ་ནས་ཚུགས་ཀྱི་ཡོད་པ་དང༌། རྒན་ལགས་
ཀྱི་གཟིམ་ཤག་བར་རྟར་བཞོན་ཏེ་ཕྱིན་ན་སྐར་མ་ཉི་ཤུ་ཙམ་འགོར་གྱི་ཡོད་པས་
ཞོགས་པ་སྔ་པོ་ཉི་མ་མ་ཤར་གོང་ཐོན་དགོས། ང་ཚོ་སྔ་པོ་ལངས་རྒྱུར་དགའ་པོ་
མེད་པས་ཞབས་ཕྱི་ཚོས་ང་ཚོ་ཉལ་ས་ནས་སློང་རྒྱུ་ཁག་པོ་བྱེད་ཀྱི་ཡོད། ཚ་བོ་དང་
ཚ་མོ་(ལོ་དྲུག་དང་བཞིའི་སྐབས་)གཉིས་ཀྱིས་སྐབས་རེ་བསུན་སྣང་གི་རྣམ་འགྱུར་
སྟོན་དུས་ཞབས་ཕྱི་ཚོས་ཕྲན་ལ་མིག་དཔེ་ལྟ་དགོས་བརྗོད་ཀྱི་ཡོད། དེ་ནི་ཕྲན་རང་
ཕྲུ་གུ་རྒན་པ་ཡིན་པའི་ཆ་ནས་འགན་ཁུར་གྱི་ཚོར་སྣང་ཡོད་པ་འདི་དགའ་སྤོབས་སྐྱེ་
འོས་པའི་གནས་ཚུལ་ཞིག་ཡིན་པ་བསམ་གྱི་ཡོད།
ཕྲན་ཚོ་ཞོགས་ལྟར་སྔ་པོ་ལངས་རྗེས་དགའ་མདོག་ཁ་པོ་བྱེད་པ་ནི་སློབ་གྲྭར་
འགྲོ་འདོད་ཀྱིས་མ་ཡིན་པར་རྟ་ལ་བཞོན་རྒྱུ་བྱུང་ན་བསམས་པས་ཡིན། བོད་
ནི་རྒྱ་མཚོའི་ངོས་ནས་མཐོ་ཚད་ཕི་ཊི་ ༡༢༠༠༠ ཙམ་གྱི་སར་ཆགས་ཡོད་
སྟབས། ཞོགས་པ་གྲང་ངར་ཤིན་ཏུ་ཆེ་བས་མལ་ཆས་ཀྱིས་བཏུམས་ཏེ་ཇ་འཐུངས་
རྩམ་པ་འགམ་ནས་སྡོད་ཀྱི་ཡོད། ཕྲན་རང་ཨ་མདོའི་ཆས་་གོས་གྱོན་པའང་དྲན་གྱི་
འདུག དགུན་དུས་གནམ་གཤིས་ཧ་ཅང་གྲང་བའི་ཁར་ལྷགས་པ་ཤུགས་ཆེ་ཡང་
ཡང་རྒྱག་གི་ཡོད། ཨ་མ་ལགས་དང་གཅེན་མོ་གཉིས་ཀྱིས་འོ་མ་དང་སྦྲང་རྩི་མཉམ་
བསྲེས་གནང་བ་དེ་དག་ཞབས་ཕྱི་ཚོས་ང་ཚོའི་ངོ་གདོང་དང་ལག་པར་བྱུགས་པར་
མ་ཟད། མཆུ་ཏོ་མི་གས་པའི་ཆེད་སྦྲང་རྩི་འབྱུག་གི་ཡོད་པས་ཕྲན་རང་རྟར་བཞོན་ཏེ་
འགྲོ་དུས་མཆུ་ཏོའི་སྦྲང་རྩི་འཇིབ་རྒྱུར་དགའ་པོ་ཡོད།
ཕྲན་ཚོའི་རྒན་ལགས་གཞུང་འབྲེལ་གལ་ཆེའི་ཕྱག་ལས་ལ་ཕེབས་དགོས་དབང་
གིས། ང་ཚོ་ཞོགས་ལྟར་ཁོང་མ་ཕེབས་གོང་འབྱོར་བར་བྱེད་དགོས། དེར་ཁོང་གི་
ཕྱག་རོགས་ཀྱིས་ང་ཚོར་སློབ་ཁྲིད་གནང་གི་ཡོད། བོད་པའི་སློབ་གྲྭ་ཁག་ནང་ཐོག་
མར་ཞལ་འདོན་སློབ་པ་གནང་གི་ཡོད། དེ་ཡང་ཤེས་རབ་ཀྱི་ལྷ་མཆོག་འཕགས་པ་
འཇམ་དཔལ་དབྱངས་ཀྱི་བསྟོད་པ་གང་བློ་མ་སློབ་སྲོལ་ཡོད། ཕྲན་ཚོས་ཡི་གེ་ཡག་
པོ་ཀློག་ཤེས་ཀྱི་མེད་པར་བརྟེན་རྒན་ལགས་ཀྱིས་ཚང་མས་ངག་སྐྱོར་མ་ཐུབ་བར་དུ་
ཡིག་ཕྲེང་རེ་རེ་བཞིན་འཁྲིད་གནང་བ་དང་། རིམ་པས་ཨ་ར་པ་ཙ་སོགས་གཟུངས་
སྔགས་རྣམས་སློབ་པ་གནང་གི་ཡོད།
ཉིན་རེའི་སློབ་ཚན་ནི་རྫོགས་རྒྱུ་མེད་པ་ལྟ་བུ་ཚོར་གྱི་ཡོད། ངག་སྐྱོར་ཟིན་
པ་དང་རྒན་ལགས་ཀྱིས་ང་ཚོར་ཞེང་ཚད་ཕི་ཊི་གཅིག་ཙམ་ཡོད་པའི་སྦྱང་ཤིང་
ཞིག་གནང་བ་དང༌། ཁོང་ཉིད་ང་ཚོའི་རྒྱབ་ལ་བཞུགས་ཏེ་སྦྱང་ཤིང་ལ་ས་དཀར་
གྱི་འཕྲེད་ཐིག་བརྒྱབ་ནས། བོད་ཡིག་གསལ་བྱེད་སུམ་ཅུ་སྨྱུག་རིལ་གྱིས་ལེགས་
པར་བྲིས་གནང་གི་རེད། དེ་རྗེས་ང་ཚོས་སྦྱང་ཤིང་དེ་ཕང་པའི་སྟེང་བཞག་སྟེ་རྒན་
ལགས་ནས་སྐམ་སྨྱུག་གིས་བྲིས་པའི་ཡིག་གཟུགས་སྟེང༌། ཚིག་སྣག་གིས་གཟབ་
གཟབ་ངང་འབྲི་དགོས་པ་ལས་དེ་མིན་ཡག་པོ་མ་བྲིས་ན་བསྐྱར་དུ་འབྲི་བཅུག་གི་
ཡོད། འདི་དག་ནི་ང་ཚོའི་ཡིག་གཟུགས་སྦྱོང་སྟངས་སྐོར་རགས་ཙམ་གླེང་བ་ཡིན།
རྒན་ལགས་ཀྱི་སློབ་ཁྲིད་གནང་སྟངས་ཐད་ཅུང་ཟད་ཉོབ་སྣང་ལྟ་བུ་ཚོར་
གྱི་ཡོད། སྦྱང་ཤིང་ཆ་ཚང་བཀང་ཟིན་རྗེས་གཟབ་གཟབ་ངང་བཀྲུས་ཏེ་བསྐམ་
དགོས། དེ་རྗེས་རྒན་ལགས་ཀྱི་ཕྱག་རོགས་ནས་ཐིག་བསྐྱོན་ཏེ་ཡིག་དཔེ་བྲིས་
གནང་བ་དེ་ལ་བལྟས་ནས་ཡང་ཡང་འབྲི་དགོས། དེ་སྐབས་ངོས་རང་གི་ལག་པར་
ཆུ་ལྒང་ཤར་བ་སོགས་ངལ་དུབ་ཡོང་གི་ཡོད། གལ་ཏེ་ཁྱེད་རང་ཚོར་འདི་ལྟ་བུ་འབྲི་
དགོས་བྱུང་ན་བཟོད་ཐབས་མི་འདུག་བསམ་པ་ཡོང་སྲིད། གང་ལྟར་བོད་ཡིག་གི་
ཡིག་གཟུགས་དེ་སློབ་གྲྭ་ཁག་ནང་ཧ་ཅང་གལ་ཆེར་བརྩི་ཡི་ཡོད་པས། རང་ཉིད་ལ་
དཀའ་ངལ་ཡོད་ཀྱང་ངལ་བ་ཁྱད་བསད་ཀྱིས་འབྲི་ཡི་ཡོད
ཞོགས་པ་ཆུ་ཚོད་ ༡༠།༣༠ ཙམ་ལ་ཞབས་ཕྱིས་ཉིན་དགུང་གི་ཁ་ལག་སྐྱེལ་
བར་ཡོང་གི་ཡོད། དེ་ནི་ང་ཚོའི་དུས་ཚོད་བཟང་ཤོས་ཤིག་ཡིན། ཁོ་པ་གླུ་གཞས་
གཏོང་རྒྱུར་དགའ་པོ་ཡོད་པས་ང་ཚོ་གྲོད་ཁོག་ལྟོགས་སྐབས་ཁོ་པའི་གླུ་གཞས་ཐོས་
རྒྱུར་རྟག་ཏུ་བསྒུགས་ཏེ་སྡོད་ཀྱི་ཡོད། ཐག་རིང་ནས་ཁོ་པའི་གླུ་སྒྲ་ཐོས་པ་དང་ཁ་
ལག་སྐེལ་བར་ཡོང་གི་འདུག་སྙམ་པ་དྲན་གྱི་ཡོད།
ཉིན་དགུང་གི་ཁ་ལག་དུས་ཚོད་ནི་ང་ཚོའི་འཆར་ཅན་བར་གསེང་ཞིག་ཆགས་
ཡོད། ཨ་མ་ལགས་ཀྱིས་ཐུགས་བརྩེ་ཆེན་པོས་བཟོས་གནང་བའི་ཁ་ལག་རྣམས་
ཕྲན་དང༌། ཚ་བོ་ཚ་མོ། ཞབས་ཕྱིའི་ཕྲུ་གུ་གསུམ། དེ་བཞིན་གཞུང་ཞབས་ཀྱི་བུ་
ཞིག་ཡོད་པ་ཁོང་ལའང་ཞབས་ཕྱིས་ཁ་ལག་སྐྱེལ་གྱི་ཡོད་པ་བཅས་ང་ཚོ་ཁ་ལག་
མཉམ་དུ་ཟ་ཡི་ཡོད། ཨ་མ་ལགས་ཀྱིས་ང་ཚོར་རྟག་ཏུ་ཁ་ལག་མཉམ་དུ་ཟ་དགོས་
གསུང་གི་ཡོད། འོན་ཀྱང་སྐབས་རེ་རོགས་པ་གཞན་གྱི་ཁ་ལག་ཞིམ་པོ་མེད་དུས་
མཉམ་དུ་བཟའ་རྒྱུར་མོས་མཐུན་བྱེད་ཀྱི་མེད། བྱེད་སྟངས་འདི་ཨ་མ་ལགས་ཀྱིས་
མཁྱེན་པ་ཡིན་ན་ཐུགས་མི་བདེ་བ་གནང་རྒྱུ་རེད། སློབ་གྲོགས་གཞུང་ཞབས་ཀྱི་
བུ་དེས་ང་ཚོས་རྣམ་འགྱུར་ཁྱད་མཚར་སྟོན་སྐབས་རྒྱུ་མཚན་ཇི་ཡིན་མ་ཤེས་པར་
སེམས་པ་སྐྱོ་མདོག་ཁ་པོས་ལྟ་ཡི་ཡོད།
ཉིན་རྒྱབ་རྗེས་ང་ཚོའི་ཀློག་བརྡར་གྱི་དུས་ཚོད་ཡིན་ཞིང༌། ཚ་བོ་ཚ་མོ་གཉིས་
དང་མི་འདྲ་བར་ངོས་རང་ཀློག་རྩལ་ཕྲན་བུ་ཞན་པ་ཡོད་པས། རྒན་ལགས་ཉིན་
དགུང་གསོལ་ཚིགས་མཆོད་པར་ཕེབས་སྐབས་ང་རང་གཟིམ་ཆུང་ནང་སྐད་གཏོང་
གནང་གིས་ཡི་གེ་ཀློག་བཅུག་གི་ཡོད། དེ་སྐབས་འཇིགས་སྣང་གི་ཚོར་བ་ཞིག་ཡོང་
གི་ཡོད། ང་ཚོར་ཀློག་དཔེ་མང་པོ་མེད་སྟབས་རྒན་ལགས་ཀྱིས་དཔེ་ཆ་དང་ཤོག་
དྲིལ་རིང་པོའི་སྟེང་བྲིས་པའི་གཞུང་འབྲེལ་ཡི་གེ་དེ་འདྲ་ཀློག་ཏུ་འཇུག་གི་ཡོད།
ངོས་རང་རྒན་ལགས་ཀྱི་ཞལ་སྤྲོད་དུ་བཞག་སྟེ་ཐོག་མར་ལས་སླ་ས་ནས་
འགོ་བཙུགས་ཏེ་རིམ་པས་དཀའ་ས་ནས་ཀློག་ཏུ་འཇུག་གི་ཡོད། ང་རང་ནི་རྒན་
ལགས་ཀྱི་ཞལ་ལག་དྲི་བསུང་གིས་ཁ་ལ་ཟ་ཕྲུག་ལངས་ནས་ད་ལྟ་ཁ་ལག་བཟས་
ཚར་ཙམ་ཡིན་རུང་། གྲོད་ཁོག་ལྟོགས་པའི་ཚོར་སྣང་ལྟ་བུས་རྒན་ལགས་ཀྱི་ཞལ་
ལག་དེ་ནས་ཁམ་གང་བཟའ་རྒྱུ་བྱུང་ན་ཅི་མ་རུང་སྙམ་པའི་རེ་སྟོང་ཕྲན་བུ་རྒྱག་གི་
ཡོད། སྐབས་རེ་ཁོང་གིས་མཉེས་ཚོར་གྱི་རྣམ་པ་སྟོན་དུས་ཞེད་སྣང་ཆུང་དུ་འགྲོ་
ཡང༌། གང་ལྟར་ཁོང་ནི་དགེ་རྒན་དམ་བསྒྲགས་ཆེན་པོ་གནང་མཁན་ཞིག་ཡིན་པས་
ཡི་གེ་མུ་མཐུད་ཀློག་ཏུ་བཅུག་གི་ཡོད། དུས་ཚོད་དེ་ནི་ཧ་ཅང་འགྲོ་དཀའ་བའི་ཚོར་
སྣང་ཡོང་གི་ཡོད།
ཕྱི་དྲོ་ཆུ་ཚོད་ ༣ པ་ཙམ་ལ་སློབ་གྲྭ་གྲོལ་བ་དང་ཞབས་ཕྱི་ཚོས་རྟ་འཁྲིད་ཡོང་
གི་ཡོད་པས་ང་ཚོ་ལོག་འགྲོ་ཡི་ཡོད། ནང་ལ་སླེབས་པ་དང་ཨ་མ་ལགས་ཀྱིས་རོ་
བཅུད་ལྡན་པའི་ཁ་ལག་བཟོས་གནང་བ་དེ་ཞིམ་ཐག་ཆོད་ནས་སོ་ཡང་རྒྱག་ལོང་
མེད་པར་མིད་ཀྱི་ཡོད། ང་ཚོར་ནང་ལས་ཉུང་ཤས་ལས་བསྐུར་གྱི་མེད་པས་ཁ་ལག་
བཟས་ཚར་མ་ཐག་ཡང་བསྐྱར་ཕྱི་ལ་རྩེད་མོ་རྩེ་བར་འགྲོ་ཡི་ཡོད།
ང་ཚོའི་ཁྱིམ་ཚང་ཆེན་པོ་འདི་ནི་ཕྲུ་གུ་ཚོའི་རྩེད་མོ་དགའ་ཤོས་གབ་རེས་འུར་
རེས་རྩེ་ས་ཡག་པོ་ཞིག་ཡིན། ཁང་པའི་ནང་གབ་ཡིབ་བྱེད་མཁན་གཅིག་ཀྱང་མ་
ལུས་པ་རྙེད་འཚོལ་ཐུབ་ཀྱི་རེད་བསམ་གྱི་ཡོད་ཀྱང་། རྩིག་ཁུག་མང་བའི་དབང་
གིས་ཁ་ཤས་མ་རྙེད་པའང་ཡོང་གི་ཡོད། ང་ཚོ་ཕྲུ་གུའི་ཚོ་ཁག་དང་ཞབས་ཕྱི་རྒན་
པ་རྣམས་མཉམ་དུ་འདུས་ཏེ་གབ་རེས་འུར་རེས་རྩེ་ཡི་ཡོད།
བུ་མོ་ཚོས་ཐག་མཆོང་རྒྱག་པའམ་ཡང་ན་རྟ་རའི་ཉེ་འགྲམ་ཤིང་སྡོང་ཆེན་པོ་
དེར་ཐག་པ་བཏགས་པའི་དཔྱངས་ཐག་ལིང་ཐག་རྩེ་ཡི་ཡོད། རྩེད་མོ་འདི་ནི་འཁྲུག་
པ་ཤོར་རྐྱེན་ཞིག་ཆགས་ཀྱི་ཡོད། དཔྱངས་ཐག་ལིང་ཐག་ཡོད་སར་སུ་ཞིག་རྗེས་ལ་
འབྱོར་རུང་འབུད་རྒྱག་གཏོང་དགོས་པས། ང་ཚོ་ཁ་ལག་བཟས་ཚར་བ་དང་ལམ་
སང་གླིང་གའི་ནང་རྒྱུག་འགྲོ་ཡི་ཡོད།
ང་ཚོ་ཕྲུ་གུ་ཚོས་གཉེར་པའི་ས་ནས་ལུག་གི་ཨ་ཅུག་རས་ཁུག་གང་བླངས་
ཏེ༑ དེ་དག་བསྐམས་རྗེས་རྡོ་ལ་བརྡར་ནས་ཀྲོང་ངེར་ལངས་ཐུབ་པ་བཟོས་ཏེ་ཚོས་
ལྗང་ཁུ་དང༌། སེར་པོ། དམར་པོ་དེ་འདྲ་རྒྱག་གི་ཡོད། རང་རེ་བོད་ཕྲུག་ཚོར་
རྩེད་ཆས་རྣམ་གྲངས་ཉུང་ཤས་ལས་མེད་པས། སོ་སོའི་རྣམ་དཔྱོད་བེད་སྤྱད་དེ་
རྩེད་སྣ་འདྲ་མིན་གསར་གཏོད་ཐུབ་པ་བྱེད་ཀྱི་རེད། ཨ་ཅུག་གི་རྩེད་སྣ་མང་པོ་ཡོད་
པའི་ཁྲོད་ནས་གཅིག་ནི་ཕྲུ་གུ་སོ་སོས་ཨ་ཅུག་ཚོས་གཞི་འདེམས་སྒྲུག་གིས་ས་ལ་
ཁུང་བུ་ཆུང་ཆུང་ཞིག་བྲུས་པ་དེའི་ནང་བཞག་སྟེ། ཕྲུ་གུ་ཚོས་རྒྱག་ཀ་ཞེས་རྡོ་སྒོར་
སྒོར་ཞིག་འཕེན་པ་དེ་སོ་སོའི་ཨ་ཅུག་ཡོད་སར་ཐེབས་ཚེ། རྩེད་མོ་དེ་ཐོབ་པ་ཡིན་
པས་རྒྱན་བཙུགས་ཀྱི་ཨ་ཅུག་ཚང་མ་བསྡུ་རུབ་བྱེད་ཆོག་གི་ཡོད། དེ་མིན་རྡོ་དེ་མི་
གཞན་གྱི་ཨ་ཅུག་ཡོད་སར་ཐེབས་ཚེ་རྩེད་མོ་དེ་ཤོར་བའི་རྟགས་ཡིན། ཕྲན་རང་
རྩེད་མོ་དེར་མཁས་པོ་ཡོད་པས་རང་ལ་རྒྱལ་ཁ་འཐོབ་རྒྱུའི་གདེང་ཚོད་ཀྱིས་སྐབས་
རེ་ཨ་ཅུག་གཉིས་གསུམ་རྒྱན་འཛུགས་བྱེད་ཀྱི་ཡོད།
དེ་བཞིན་བོད་མི་ཚོས་ཤོག་བྱ་གཏོང་རྒྱུར་དགའ་པོ་བྱེད་ཅིང༌། སྟོན་ཁ་ཤར་
བ་དང་ཤོག་བྱ་གཏོང་མཁན་དོ་བདག་སོ་སོས་ཚོན་རིས་འདྲ་མིན་གྱིས་བརྒྱན་པའི་
ཤོག་བྱ་ནམ་མཁར་བཏང་སྟེ་ཕན་ཚུན་འཛིང་རེས་བྱེད། སྤྱིར་བཏང་ཤོག་བྱ་གཏོང་
རྒྱུ་དེ་ན་གཞོན་དར་མ་ཚོའི་རྩེད་མོ་ཞིག་ཡིན་ཡང༌། མཁའ་དབྱིངས་སུ་འཛིང་རེས་
བྱེད་པའི་རྩེད་མོའི་སྒྱུ་འཕྲུལ་དེས་ང་ཚོ་ཕྲུ་གུ་ཚོའི་ཡིད་དབང་འཕྲོག་པར་བྱེད་ཀྱི་
ཡོད། སྐབས་རེ་ཤོག་བྱ་དེ་ཚོ་གླིང་གའི་ནང་ཚག་སྒྲ་དང་བཅས་ཟགས་དུས་ང་ཚོས་
ལེན་པར་འགྲོ་ཡི་ཡོད།
སྐབས་དེ་དུས་གཅེན་པོ་བློ་བཟང་བསམ་གཏན་ལགས་དགུང་ལོ་བཅོ་བརྒྱད་
ཙམ་ཡིན་པ་དང༌། ཁོང་གིས་ཤོག་བྱ་གཏོང་རྒྱུར་དོ་དབྱིངས་ཡོད་པའི་ལྷ་ས་བ་ཚོར་
ཤོག་བྱ་གཏོང་དུ་འཇུག་གི་ཡོད། ཁོང་གི་གྲོགས་པོ་ཞིག་གིས་ལྷ་ས་ནས་ཤོག་བྱ་
བསྣམས་ཏེ་ང་ཚོའི་ནང་ལ་ཡང་ཡང་ཕེབས་ཀྱི་ཡོད། ཁོང་ཚོ་ཤོག་བྱ་འཛིང་རེས་ཀྱི་
འགྲན་བསྡུར་ནང་ཞུགས་རྒྱུར་ང་ཚོས་ཤོག་བྱའི་སྐུད་པར་གནག་བཟོ་རོགས་བྱེད་ཀྱི་
ཡོད། ང་ཚོས་ཤོག་སྐུད་དེ་ཤེལ་སྒོ་བརྡུངས་པའི་ཕྱེ་མར་སྤྱིན་ཆུ་དང་དབང་ལག་གྲོ་
ཞིབ་ཕྲན་བུ་མཉམ་བསྲེས་བྱས་པའི་ནང་དུ་སྦངས་ཀྱི་ཡོད། ཐོག་མའི་ཆར་དེ་བཟོ་
དུས་ཁག་པོ་འདུག་རུང་གཅེན་པོར་རྒྱལ་ཁ་འཐོབ་ཆེད་ང་ཚོས་གཟབ་གཟབ་བྱས་ཏེ་
བཟོ་ཡི་ཡོད།
སྐུད་པར་གནག་བཏང་ཚར་བ་དང་ང་ཚོ་སྤྲོ་སེམས་འཁོལ་བའི་ངང་ཁང་པའི་
ཐོག་ཁར་འགྲོ་ཡི་ཡོད། གཅེན་པོ་བློ་བཟང་བསམ་གཏན་ལགས་ཀྱིས་ཤོག་
བྱ་མཁའ་དབྱིངས་སུ་རླུང་ཕྱོགས་དང་བསྟུན་ཏེ་བཏང་ནས་ཁ་གཏད་འཚོལ་གྱི་
འདུག ཤོག་བྱ་གཉིས་ལམ་སང་འཛིང་འགོ་མི་བཙུགས་པ། དཔེར་ན་སྟེང་ནས་
གནོན་པ་དང༌། ཁ་གཡས་གཅུས་གཡོན་གཅུས་བྱེད་པ་སོགས་ཕན་ཚུན་སྙད་བརྐོ་
བྱེད་ཀྱི་འདུག གཅེན་པོ་བློ་བཟང་བསམ་གཏན་ལགས་ཀྱི་ཤོག་བྱས་འཛིང་ག་རྒྱག་
དུས་ང་ཚོས་སྐད་བརྒྱབ་ནས་སེམས་ཤུགས་སྤོར་ཐབས་བྱེད་ཀྱི་ཡོད། དེ་སྐབས་ཀྱི་
དམིགས་ཡུལ་གཅིག་ནི་ཁ་གཏད་ཤོག་བྱའི་ཉེ་འགྲམ་དུ་བཏང་ནས་ཤོག་སྐུད་བཅད་
རྒྱུ་འདི་ཡིན། ཤོག་བྱ་ཡང་ལྕི་ཤོར་ཚེ་ས་སྟེང་དུ་ལྷུང་ཉེན་ཡོད། ཁ་གཏད་ཤོག་བྱ་
གཏོང་མཁན་དེ་ཡང་ཉམས་མྱོང་ཅན་ཞིག་ཡིན་པས་དུས་ཡུན་གང་འཚམ་རིང་འཛིང་
ག་བརྒྱབ་སྟེ་སྡོད་ཀྱི་ཡོད། ང་ཚོ་ལྟད་མོ་ལྟ་མཁན་ཚོས་གཅེན་པོར་རྒྱལ་ཁ་འཐོབ་
རྒྱུར་སྐད་བརྒྱབ་སྟེ་བློ་སྟོབས་སྤེལ་གྱི་ཡོད། སུ་ཞིག་ཕམ་ཡང་རྒྱལ་ཁ་ཐོབ་མཁན་དེ་
གསོལ་ཚིགས་ལ་འབོད་སྲོལ་ཡོད་པ་ལྟར་གཅེན་པོར་དེ་ལྟ་བུའི་རྒྱལ་ཁ་མང་པོ་ཐོབ་
མྱོང་ཡོད།
ང་ཚོ་སློབ་གྲྭར་ཡི་གེ་བྲིས་ཏེ་བྲེལ་འཚུབ་ངང་སྡོད་དུས་རྒན་ལགས་ཀྱང་སྐབས་
རེ་ཐོག་ཁར་ཕེབས་ཏེ་ཤོག་བྱ་གཏོང་བ་གནང་གི་ཡོད། ང་ཚོས་སྦྱང་ཤིང་སྟེང་ཡི་གེ་
བྲིས་པ་རྒན་ལགས་ལ་སྤྱན་ཞུ་བསྟར་ཆེད་ཁང་པའི་ཐོག་ཁར་འགྲོ་ཡི་ཡོད། དེ་རྗེས་
སྦྱང་ཤིང་མགྱོགས་པོ་བཀྲུས་ནས་བསྐམས་པ་དང་ཡང་བསྐྱར་བྲིས་ཏེ་རྒན་ལགས་
ལ་བསྟན་པར་འགྲོ་ཡི་ཡོད། དེ་སྐབས་རྒན་ལགས་ཀྱང་ཤོག་བྱ་ལ་དབུ་འཁོར་ཏེ་ང་
ཚོའི་ཡི་གེ་ལ་ཐུགས་སྣང་གནང་གི་མེད་སྟབས། ང་ཚོ་སློབ་ཕྲུག་རྣམས་ཟུར་ཁུག་
ཅིག་ཏུ་ཁུ་སིམ་མེར་བསྡད་དེ་རྒན་ལགས་ཀྱི་ཤོག་བྱ་གཏོང་སྟངས་ལ་བལྟས་ནས་
ཡིད་སྨོན་སྐྱེ་ཡི་ཡོད།
ཚ་བོས་གཙོས་པའི་བུ་ཚོ་སྡོད་མ་ཚུགས་ཚ་པོ་ཡོད་པས་དཔྱིད་ཀ་ཁོང་
ཚོས་ཁང་པའི་གཡས་གཡོན་དུ་བྱིའུ་ཚང་བཙལ་ནས་རྡོ་གཞུ་བ་སོགས་བྱེད་ཀྱི་
རེད། ཕྲན་དང༌། ཚ་མོ། དེ་མིན་བུ་མོ་ཆུང་ཆུང་ཁ་ཤས་ཀྱིས་ཁོང་ཚོའི་སྤྱོད་ཚུལ་
འདི་རིགས་ལ་དགའ་པོ་མི་བྱེད་པར། ཁོང་ཚོའི་རྗེས་སུ་ཕྱིན་ནས་བྱིའུ་ཕྲུག་གཤོག་
པ་སྐྱེ་རྒྱུ་དང་སྒོ་ང་སྐྱོན་མ་ཤོར་བ་རྣམས་སྐྱོབ་ཐབས་བྱེད་ཀྱི་ཡོད། འོན་ཀྱང་མིས་
ལག་པ་འཆང་བའི་བྱིའུ་ཕྲུག་དེ་ཚོར་བྱིའུའི་ཨ་མས་ཁ་ཟས་སྤྲོད་རྒྱུ་ལྟ་ཅི་བདག་པོ་
ཡང་མི་རྒྱག་པའི་གནས་ཚུལ་ཤེས་རྟོགས་བྱུང༌། དེར་བརྟེན་ང་ཚོས་ཉམ་ང་བའི་
བྱིའུ་ཕྲུག་དེ་ཚོ་ཨ་ནེ་ལགས་ཀྱིས་གསོ་སྐྱོང་གནང་གི་རེད་སྙམ་ནང་ལ་ཁྱེར་ཏེ་ཡོང་
གི་ཡོད།
ང་ཚོའི་ཁང་པའི་ཕྱི་རོལ་གྱི་ས་ཆ་ཁོད་སྙོམས་པོ་མེད་པས་དབྱར་ཁ་ཆར་ཞོད་
སྐབས་ཀོང་དོང་ཡོད་སར་ཆུ་འཁྱིལ་ནས་སྡོད་ཀྱི་རེད། དེ་ལ་ཉི་མ་ཕོག་སྟེ་ཚ་པོ་
ཆགས་པའི་ནང་ང་ཚོས་ལྷམ་ཕུད་དེ་དགའ་སྣང་དང་བཅས་རྒྱུག་འགྲོ་ཡི་ཡོད།
ད་ནི་ང་རང་ནུབ་ཕྱོགས་པའི་མི་རིགས་དང་ཐོག་མར་འཕྲད་ཚུལ་སྐོར་བརྗོད་
རྒྱུ་ཡིན། སྐབས་དེར་ཕྱི་ལོ་ ༡༩༤༧ ང་རང་ལོ་བདུན་ལ་སོན་ཙམ་ཡིན། ཨོསྦིརི་
ཡའི་ Austria བཙོན་པ་གཉིས་རྒྱ་གར་གྱི་བཙོན་ཁང་ནས་བྲོས་བྱོལ་གྱིས་བོད་
ནང་སྐྱབས་བཅོལ་དུ་སླེབས་ཡོད་སྟབས། ལྷ་སར་གནས་སྡོད་བོད་མི་ཚོས་ཕྱི་མི་
གཉིས་པོར་ལྟ་འདོད་ཆེན་པོའི་ངང་གནས་བཞིན་ཡོད་འདུག
གཅེན་པོ་བློ་བཟང་བསམ་གཏན་ལགས་ཁོང་ཚོའི་མཉམ་དུ་འཆམ་པོ་ཆགས་
པ་དང་། ལྷག་པར་སྐུ་ཞབས་ཧེན་རི ཀ་ཧེ་རར་ Heinrich Harrer ལགས་
དང་གྲོགས་པོ་ཉེ་པོ་ཆགས་འདུག སྐུ་ཞབས་ཧེན་རི ཀ་ལགས་ནི་ཕྲན་ནས་དེ་སྔོན་
མཐོང་མྱོང་མེད་པའི་ཡོ་རོབ་ཀྱི་མི་རིགས་དང་པོ་དེ་ཡིན། ཁོང་ང་ཚོའི་སར་ཡང་
ཡང་ཕེབས་སྐབས་ང་རང་ཁོང་གི་ཕྲག་པའི་སྟེང་ཁྱེར་ཏེ་ནང་གི་གཡས་གཡོན་དུ་
སྐོར་བ་རྒྱག་གི་ཡོད། ཁོང་ནི་རང་བྱུང་ཁོར་ཡུག་མཛེས་བཟོ་སོགས་ལ་མཉེས་པོ་
ཡོད་པར་བརྟེན། ང་ཚོའི་གླིང་གའི་ནང་ཤིང་སྦྱར་པ་དང་ཤིང་ཏོག་གི་སྡོང་པོ་མང་
པོ་འདེབས་འཛུགས་གནང་ཡོད། ངོས་རང་ཁོང་གི་ཕྲག་པའི་སྟེང་མཐོ་པོར་སྡོད་
སྐབས་ཡ་མཚན་ཆེན་པོ་བྱུང༌། ཁོང་ནི་ཏིར་ཕལ་གྱི་གོས་ཐུང་དང་སྟོད་ཐུང་གྱོན་
པའི་མི་གཟུགས་པོ་ཕྲ་ལ་རིང་བ་ཞིག་འདུག་པ་འདི་འདྲ་དེ་སྔོན་མཐོང་མྱོང་མེད་
པས་ངོ་མཚར་སྐྱེ་ཡི་ཡོད། ལྷག་པར་ང་རང་ཁོང་གི་མིག་སྔོན་པོ་དང་སྐྲ་སེར་པོ་
དེ་ལ་ཡ་མཚན་སྐྱེ་བ་དང༌། ངས་ཁོང་ལ་འཐམས་ཏེ་སྐྲ་འཇམ་པོ་དེར་ཡིད་མགུ་
མདོག་བྱེད་སྐབས་ཁོང་གིས་ལག་པ་འཆང་དུ་འཇུག་གི་ཡོད། གཞན་ཡང་ཁོང་ལ་
གཞན་དང་མི་འདྲ་བའི་དྲི་མ་ཞིག་ཁ་ཡི་ཡོད་པ་དྲན་གྱི་འདུག
ཨོསྟྲཱིཡའི་མི་སེར་ཚོས་ལྷ་སའི་ནང་གྲོགས་པོ་མང་པོ་བཟོས་ཡོད། སྐུ་ཞབས་
ཧེན་རིཀ་ལགས་ནས་གཅེན་པོ་བློ་བཟང་བསམ་གཏན་ལགས་ཀྱིས་གཙོས་པའི་
གྲོགས་པོ་གཞན་ཚོ་དང་མཉམ་དུ་རི་འཛེགས་པར་ཡང་ཡང་འགྲོ་བ་དང་། ཁོང་གིས་
དེ་སྔོན་བོད་ལ་མེད་པའི་སྐྱིད་སྣང་ཅན་གྱི་འཁྱགས་ཤུར་གློད་སྟངས་བསླབས་གནང་
ཡོད། ང་ཚོ་ཕྲུ་གུ་རྣམས་ཁོང་ཚོས་འཁྱགས་ཤུར་གློད་སྐབས་འཁྱགས་པ་བརྡིབས་
ཏེ་ཆུའི་ནང་ལྷུང་བ་སོགས་གད་མོ་ཤོར་བའི་གནས་ཚུལ་ཤོད་སྐབས་ཉན་རྒྱུར་ཧ་ཅང་
དགའ་པོ་ཡོད། ཁོང་ཚོ་འཁྱགས་ཤུར་གློད་པར་འགྲོ་དུས་ང་ཚོས་འཁྱགས་པའི་སྟེང་
གོམ་པ་བརྒྱབ་པར་ཕྱིན་སོང་ཞེས་སྐད་རྒྱག་གི་ཡོད།
སྐུ་ཞབས་ཧེན་རིཀ་ལགས་ང་ཚོའི་ནང་ལ་ཞལ་ལག་མཆོད་པར་ཡང་ཡང་
ཕེབས་ཀྱི་ཡོད། ཉིན་གཅིག་ཁོང་གིས་ང་ཚོར་ནུབ་ཕྱོགས་པའི་ཞལ་ལག་བཟོ་
སྟངས་སྐོར་བསླབས་ཏེ་ཧང་སང་དགོས་བཟོས་བྱུང༌། དེ་ནས་ཁོང་གིས་ང་ཚོའི་ཁ་
ལག་ཟ་སར་རླངས་བཙོས་བརྒྱབ་པའི་ཞལ་ལག་དེ་ཁྱེར་ཡོང་ནས་སྐམ་སྲེག་བཏང་
སྟེ་ཞལ་ལག་འདིའི་བྲོ་བ་གཟིགས་ཏེ་ག་རེ་འདྲ་པོ་འདུག་གསུངས་པ་བཅས་གསལ་
པོར་དྲན། ཨ་མ་ལགས་དང་གཅེན་མོས་ཞལ་ལག་གི་བྲོ་བ་གཟིགས་རྗེས་ཁོང་ལ་
བསྔགས་བརྗོད་དང༌། དེར་ཡོད་ཕྲུ་གུ་ཚོར་ཏོག་ཙམ་རེ་སྟེར་བ་གནང་བྱུང༌། ཞལ་
ལག་དེ་ནི་རོ་བཅུད་ལྡན་པ་ཞིག་འདུག་པས་དེ་ཉིན་ནས་བཟུང་ཕྲན་རང་བྱ་ཤ་སྲེག་
མར་དགའ་པོ་ཆགས་སོང༌།
ང་རང་གཅེན་མོ་དང་ལྷན་དུ་ལྷ་ས་ནས་ཐོན་སྐབས་སྐུ་ཞབས་ཧེན་རིཀ་
ལགས་ད་དུང་བོད་ནང་བཞུགས་ཡོད། དེ་རྗེས་ཁོང་ཀ་སྦུག་ཏུ་ཡང་བསྐྱར་ངོ་
མཇལ་བྱུང་། ཁོང་ཡོ་རོབ་ཏུ་ཕྱིར་ལོག་གནང་སྐབས་རྒྱ་གར་ནང་བཞུགས་ཡོད་པའི་
ཕྲན་ཚོའི་ཨ་མ་ལགས་མཇལ་འཕྲད་དུ་ཕེབས་འདུག
ཕྱི་དྲོ་ཞིག་ཨ་མ་ལགས་ཀྱིས་ཕྱི་ལོ་ ༡༩༣༩ ཕྱི་ཟླ་ ༡༠ ཚེས་༧ ཉིན་
༸གོང་ས་༸སྐྱབས་མགོན་ཆེན་པོ་མཆོག་གཞུང་འབྲེལ་གྱི་ཐོག་ནས་རྒྱལ་ས་
ལྷ་སའི་རྩེ་ཕོ་བྲང་དུ་གདན་ཞུ་གནང་སྐོར་གསུངས་བྱུང༌། ལྕགས་འབྲུག་ཕྱི་
ལོ་ ༡༩༤༠ ལོའི་ལོ་གསར་གྱི་དགྱེས་སྟོན་གྲུབ་ནས་རིང་པོར་མ་སོང་བར་
༸གོང་ས་མཆོག་ལ་གསེར་ཁྲི་མངའ་གསོལ་གྱི་མཛད་སྒོ་གཟབ་རྒྱས་ཤིག་གནང་
འདུག སྐབས་དེར་ཕྲན་རང་སྐྱེ་རྒྱུ་ཡིན་པ་དང༌། ྋགོང་ས་མཆོག་དགུང་ལོ་བཞི་ལ་
ཕེབས་ཡོད། མཛད་སྒོ་འདིའི་ཐོག་༸ གོང་ས་མཆོག་ལ་རྗེ་བཙུན་འཇམ་དཔལ་ངག་
དབང་བློ་བཟང་ཡེ་ཤེས་བསྟན་འཛིན་རྒྱ་མཚོ་སྲིད་གསུམ་དབང་སྒྱུར་མཚུངས་པ་
མེད་པའི་སྡེ་དཔལ་བཟང་པོ་ཞེས་མཚན་གསོལ་ཞུས་འདུག
༸རྒྱལ་དབང་སྐུ་ཕྲེང་བཅུ་བཞི་པ་ཆེན་པོ་མཆོག་ལྷ་ལྡན་རྒྱལ་སར་༸ཞབས་
སོར་མ་འཁོད་གོང༌། གཞུང་གནས་ནས་ཕོ་བྲང་གི་དཀར་རྩི་ཉམས་གསོ་གནང་བ་
དང་། ང་ཚོའི་ནང་མི་འཁོར་བཅས་ལ་འཕྲལ་སེལ་བཞུགས་གནས་གོ་སྒྲིག་གནང་
ཡོད་འདུག གདན་ས་གསུམ་གྱིས་དབུས་པའི་དགོན་སྡེ་ཁག་ནས་ཕེབས་བསུའི་
སེར་སྦྲེང་གི་གདུགས་དང་རྒྱལ་མཚན་སོགས་མཆོད་རྫས་སྣ་ཚོགས་གྲ་སྒྲིག་གནང་
བ་དང༌། བོད་མི་ཡོངས་ནས་ྋརྒྱལ་བའི་མཆོག་སྤྲུལ་རིན་པོ་ཆེ་ཞལ་མཇལ་ཞུ་རྒྱུའི་
དུས་བཟང་ཁྱད་པར་ཅན་འདི་ཉིད་དགའ་སྤྲོ་ཆེན་པོའི་ངང་བསྒུགས་ནས་བསྡད་ཡོད་
འདུག ཕྱི་རྒྱལ་གྱི་གཞུང་འབྲེལ་སྐུ་ཚབ་རྣམ་པ་གྲོང་ཁྱེར་ནང་འཚང་ག་ཤིག་ཤིག་
གིས་འབྱོར་བར་མ་ཟད། ཁ་ཤས་ཀྱིས་༸གོང་ས་མཆོག་ལ་རྟེན་འབྲེལ་གྱི་འབུལ་བ་
རྒྱ་ཆེ་བསྟར་ཡོད་འདུག འབྲས་ལྗོངས་ཆོས་རྒྱལ་གྱིས་༸གོང་ས་མཆོག་ལ་ཆིབས་
པ་དཀར་པོ་ལྟ་ན་སྡུག་པ་གཉིས་འབུལ་གནང་མཛད་འདུག
༧རྒྱལ་བའི་མཆོག་སྤྲུལ་རིན་པོ་ཆེ་ལྷ་ལྡན་རྒྱལ་སར་ཐོག་མར་ཆིབས་བསྒྱུར་
གྱི་རྟེན་འབྲེལ་མཛད་སྒོ་ཁོ་ནར་བསྒྲོན་རྒྱུའི། དབུ་གུར་རྨ་བྱ་ཆེན་མོ་ཡུན་རིང་
བེད་སྤྱོད་མ་གནང་བ་དེ་དག་རྡུལ་ཕྱགས་དང་སྒར་བསྒྲིགས་ཉམས་གསོ་གནང་
ཡོད་འདུག དབུ་གུར་དེའི་མཐོ་ཚད་ཕི་ཊི་༡༣ དང༌། རྒྱ་ཁྱོན་ལ་ཕི་ཊི་གྲུ་བཞི་
མ་ ༩༠ ཙམ་ཡོད་འདུག
ལྷ་ས་ནས་མེལ་ལེ་གཉིས་ཙམ་གྱི་སར་ཡོད་པའི་རི་རྒྱ་བསམ་གཏན་གླིང་དང་
ཉེ་བའི་འདོད་རྒུ་ཐང་དུ་གཞུང་གནས་ཀྱི་བཞུགས་སྒར་དབུ་གུར་རྨ་བྱ་ཆེན་མོ་བསྒྲོན་
པ་དང༌། དེའི་མཐའ་སྐོར་དུ་སྲིད་བཀའ་སོགས་གཞུང་ཞབས་སེར་སྐྱ་མཐོ་གྲས་ཀྱི་
དབུ་གུར་རིམ་པ་བྱས་ཏེ་ཡོད་ཅིང་། ཁག་གཅིག་གིས་དབུ་གུར་རྙིང་པ་བཟོ་བཅོས་
བརྒྱབ་པ་དང་། ཁག་གཅིག་གིས་དབུ་གུར་གསར་པ་བཟོས་པ་བཅས་མི་ཚང་མ་
བྲེལ་ཟིང་ངང་གནས་ཡོད་འདུག དེ་བཞིན་དགེ་འདུན་པའི་སེར་སྦྲེང་གི་མཆོད་རྫས་
གདུགས་དང་རྒྱལ་མཚན་སོགས་གསར་བཟོ་དང༌། མང་ཚོགས་ནང་གྱོན་གོས་
གསར་བཟོ་བྱེད་མཁན་མང་པོ་བྱུང་བས་ཚེམ་བུ་བ་རྣམས་ཕྱག་ལས་བར་མཚམས་
མ་ཆད་པར་གནང་དགོས་བྱུང་འདུག
༸གོང་ས་སྐུ་ཕྲེང་བཅུ་བཞི་པ་ཆེན་པོ་མཆོག་དངོས་གཞིའི་ཆིབས་བསྒྱུར་
གནང་སྐབས། ལྷ་ལྡན་ཁུལ་གྱི་སེར་སྐྱ་མང་ཚོགས་ཕེབས་བསུ་ཞལ་མཇལ་ཞུ་
བར་བཅར་ཡོད་འདུག ྋགོང་ས་མཆོག་གིས་ཐོག་མར་ྋརྒྱལ་ཚབ་དང་། སྲིད་
བློན། བཀའ་ཤག་གིས་དབུས་པའི་གཞུང་ཞབས་རྣམ་པ་དང༌། སེ་འབྲས་དགའ་
གསུམ་གྱི་བླ་སྤྲུལ་ཆེ་ཁག་དང་མཁན་པོ་རྣམ་པ་བཅས་ལ་མཇལ་ཁ་ཕྱག་དབང་སྩལ་
ཞིང༌། མཛད་སྒོའི་ཐོག་མར་ཤིས་བརྗོད་ཀྱི་ཞལ་འདོན་དང༌། དེ་ནས་བོད་ཀྱི་ཐུན་
མོང་མ་ཡིན་པའི་གར་དང་གཞས་སྣ་ཁག་གཟིགས་འབུལ་ཞུས་ཏེ། བཀྲ་ཤིས་ཀྱི་
རྟེན་འབྲེལ་མཚོན་ཆེད་གྲོ་མ་འབྲས་སིལ་དང༌། མངར་ཟས་ཤིང་འབྲས་སྐམ་པོ་དང་
གསོལ་དཀྲུམ་སོགས་འདེགས་འབུལ་ཞུས་པར་དགྱེས་བཞིན་རོལ་ཡོད་འདུག
དེར་༸གོང་ས་མཆོག་སྐུ་འཁོར་ལྷན་རྒྱས་བཞུགས་ཞག་གཉིས་གནང༌། དེ་
ནས་གཞུང་གི་བླ་རྩིས་པས་ལམ་སྟོན་གནང་བ་ལྟར་ལྷ་སར་ཕེབས་ཐོན་གནང་
འདུག ཆིབས་རགས་ཀྱི་དབུས་སུ་གོས་ཆེན་གྱི་ཕྱུ་པ་ལྗང་ཁུ་དང་རྒོད་སྤུའི་ཏོག་
གིས་བརྒྱན་པའི་ཞྭ་མོ་དམར་པོ་གྱོན་པའི་ན་གཞོན་བཅུ་དྲུག་གིས་༸རྒྱལ་བའི་ཕེབས་
བྱམས་གདན་འདྲེན་ཞུས་པ་དང༌། ཕེབས་བྱམས་ཀྱི་གཡས་གཡོན་དུ་སྐུ་བཅར་སྤྱི་
ཁྱབ་མཁན་པོ་དང་གུང་བཀའ་བློན་རྣམ་པས་ན་བཟའ་ཁལ་ཁ་གཟུགས་དང༌། དེ་
རྗེས་༸ རྒྱལ་ཚབ་རིན་པོ་ཆེ་ཆིབས་ཆེན་གསེར་སྒ་ཏོག་ལྡན་གོས་ཆེན་གྱི་ཟེ་ཁེབས་
ལོང་ཁེབས་ཀྱིས་བརྒྱན་ཏེ་ཕེབས་ཀྱི་ཡོད་འདུག
དེ་ནས་གཞུང་གི་རྩིས་པ་ན་བཟའ་དཀར་པོ་དང་ཞྭ་དཀར་གྱོན་པ་ཞིག་གིས་
རྩིས་ལུགས་ཕྱག་ཏུ་སྲིད་པ་ཧོ་བསྣམས་ཏེ་ཆིབས་རགས་ཀྱི་སྣེ་འཁྲིད་བཞིན་ཡོད་
འདུག རྩིས་དཔོན་སོགས་གཞུང་ཞབས་གནད་ཡོད་གཞན་ཚོས་ན་བཟའ་རྒྱ་ལུ་ཆས་
བཞེས་ཏེ་ཆིབས་པའི་ཕེབས་རྗེས་སུ་སྙེག་ཅིང༌། ཆིབས་རགས་ཀྱི་གོ་རིམ་སོགས་
གང་ཅིར་ལྟ་རྟོག་རྩེ་མགྲོན་དང་གཟིམ་འགག་ཚོས་གནང་གི་ཡོད་པ་དང༌། ཕེབས་
ལམ་དུ་མང་ཚོགས་ཀྱི་འཚང་ག་མི་ཡོང་བ་དང༌། ཉེན་སྲུང་བདེ་འཇགས་ཀྱི་འགན་
དབང་ས་གནས་སོ་སོའི་དཔོན་རིགས་ནས་བཞེས་ཡོད་འདུག
༸རྒྱལ་ཡབ་ཅེས་མཚན་གསོལ་བའི་པཱ་ལགས་ཀྱིས་ན་བཟའ་བཀའ་བློན་རྣམ་པ་
དང་གཅིག་མཚུངས་བཞེས་ཡོད་འདུག ༸རྒྱལ་ཡུམ་ཆེན་མོར་མཚན་གསོལ་བའི་
ཨ་མ་ལགས་ནས་དེ་སྔ་ལྷ་སའི་མི་མང་གིས་མཐོང་མྱོང་དེ་ཙམ་མེད་པའི་ཨ་མདོའི་
བུད་མེད་ཀྱི་གོས་རྒྱན་བཞེས་ནས། བརྗིད་ཉམས་ལྡན་པའི་ངང་ཕེབས་པ་དེ་ལ་མི་
ཚོས་ལྟ་འདོད་ཆེན་པོ་བྱེད་ཀྱི་ཡོད་འདུག
ཆིབས་རགས་ཀྱི་ཁྲོད་ནས་གར་པ་ཚོས་དུས་སྐབས་དམིགས་བསལ་ཅན་
ཁོ་ནར་བེད་སྤྱོད་བྱེད་པའི་ལ་དྭགས་ནས་དར་བའི་དྷ་མ་དང་སུརྣ་འབུད་རྡུང་བྱེད་
པའི་སྐད་སྒྲ་མི་རྣམས་ཀྱི་རྣ་བར་ཐོས་སྐབས་དགའ་ཚོར་དཔག་མེད་ཡོང་གི་ཡོད་
འདུག དྷ་མ་དང་སུརྣའི་རོལ་ཆ་འདི་གཉིས་མཉམ་དུ་འབུད་རྡུང་བྱེད་པ་དེ་ནི་བོད་མི་
ཚོས་ཆེ་མཐོང་གཟི་བརྗིད་དང་སྐལ་བཟང་གི་དུས་སྟོན་ཁྱད་པར་ཅན་ཞིག་ཏུ་བརྩི་ཡི་
ཡོད་འདུག
རྒྱབ་ངོས་ནས་ན་གཞོན་ཉི་ཤུ་ཙམ་གྱིས་དྷ་མ་དང་སུརྣ་སོགས་རོལ་ཆའི་སྒྲ་
གདངས་དང་བསྟུན་ཏེ་འཁྲབ་སྟོན་ཞུས་ཡོད་འདུག དེ་རྗེས་སྒྲ་གདངས་མི་འདྲ་བའི་
དྷ་མ་གཉིས་དར་དང་གོས་ཆེན་མཛོད་གོས་ཀྱིས་བརྒྱན་པའི་རྟ་ཆུང་ཞིག་བཏགས་
ཏེ་སྟོད་གོས་ནག་པོ་གྱོན་ཞིང་མགོ་རས་དཀར་པོ་དཀྲིས་པའི་མི་ཞིག་གིས་སྣེ་འཁྲིད་
དེ་བསྐྱོད་པ་དང༌། ཌ་མ་རུ་དཀྲོལ་མཁན་དང་གླིང་བུ་གཏོང་མཁན་རྣམས་ཀྱང་གོས་
ཆེན་གྱི་ཕྱུ་པ་དང༌། སྟོད་ཐུང་དཀར་པོ། ཞྭ་མོ་སོག་འབོག གསེར་གྱི་རྣ་ལོང་རིང་
པོ་བཏགས་ནས་ཕེབས་ཀྱི་ཡོད་འདུག
༸རྒྱལ་བའི་མཆོག་སྤྲུལ་རིན་པོ་ཆེ་ལྷ་ལྡན་རྒྱལ་སར་༸ཞབས་སོར་འཁོད་
སྐབས་གྲོང་ཁྱེར་ཡོངས་སུ་ཚོན་སྣ་ལྔ་ལྡན་གྱི་དར་ལྕོག་དང༌། དགོན་སྡེ་དང་གཟིམ་
ཤག་ཆེ་ཁག་གི་ཡང་ཐོག་ཏུ་བཀྲ་ཤིས་ཁྲ་རིང་བཀྲམས་པ་ཉི་འོད་དང་བསྡོངས་
ནས་རླུང་བུས་དལ་བུར་གཡོ་བ། དེ་བཞིན་ཕེབས་ལམ་དུ་བཀྲ་ཤིས་རྟགས་བརྒྱད་
སོགས་ཀྱི་རི་མོའི་དཀར་ཐིག་འཐེན་པ་དང༌། ཕི་ཊི་བརྒྱ་རེའི་མཚམས་སུ་མང་
ཚོགས་ཀྱིས་སྐུ་བསང་བཏང་བའི་དུད་སྤྲིན་ནམ་མཁར་དཀྲིགས་པ། སེར་མོ་བའི་
སེར་སྦྲེང་དང་དམག་སྒར་གྱི་རུ་བསྒྲིགས་ནས་གཟེངས་བསྟོད་དང་བཅས་ཉེན་སྲུང་
ཐུགས་འགན་བཞེས་བཞིན་༸གོང་ས་མཆོག་ཕེབས་བསུ་ཞུ་ཡི་ཡོད་འདུག ཡུལ་
མི་ཚོས་རུ་བསྟར་སྒྲིག་བཞིན་གུས་འདུད་སྨོན་ལམ་ཞུ་བ་དང་དད་དམ་རྩེ་གཅིག་
མཚོན་པའི་དགའ་ཚོར་གྱི་མིག་ཆུ་ཤོར་བ་རྣམས། ཆུང་སྲིད་རིན་པོ་ཆེས་གཟིགས་
ཆུབ་ཐུབ་ཆེད་ཕེབས་བྱམས་ཀྱི་ཕྱོགས་གཉིས་ཀའི་གཟིམ་ཡོལ་ཕྱེས་ནས་བཞག་
ཡོད་འདུག
དེ་ནས་ཆིབས་རགས་ལྷ་སའི་བར་སྐོར་གསུང་རའི་མཚམས་སུ་ཕེབས་འབྱོར་
སྐབས་གཞུང་བསྟེན་དགྲ་ལྷའི་གཙོ་བོ་གནས་ཆུང་ཆོས་རྒྱལ་ཆེན་པོས། ༸གོང་ས་
ཆུང་སྲིད་རིན་པོ་ཆེའི་ཕེབས་བྱམས་ཀྱི་མདུན་དུ་བཅར་ནས་པད་འབུལ་དང་བཅས་
མཇལ་དར་ཕུལ་བ་དགྱེས་བཞིན་བཞེས་པ་དང༌། ཆོས་སྐྱོང་སྐུ་ཕེབས་ཀྱི་ཞལ་རས་
ནི་མགོན་ཁང་ནང་གི་སྲུང་མའི་ཞལ་འབག་ལྟར་འཇིགས་སུ་རུང་བ་ཞིག་འདུག་
རུང་། ཆུང་སྲིད་རིན་པོ་ཆེས་དེ་སྔ་ནས་འདྲིས་གཤིབས་ཡོད་པ་ཞིག་སླར་འཕྲད་
པ་ལྟར་ཆོས་སྐྱོང་གི་མགུལ་ལ་སྒྲོན་དར་སྩལ་བར་མི་རྣམས་ཡ་མཚན་ཆེན་པོ་བྱས་
སྐོར་ཨ་མ་ལགས་ཀྱིས་གསུངས་བྱུང༌། དེ་རྗེས་ཆོས་སྐྱོང་གིས་ཆུང་སྲིད་རིན་པོ་
ཆེའི་ཕེབས་བྱམས་དང༌། གཞུང་ཞབས་ལས་སྣེ་རྣམ་པ། ཡབ་གཞིས་སྐུ་འཁོར་
བཅས་ཇོ་ཁང་བར་གདན་འདྲེན་ཞུས་ཡོད་འདུག
དེ་ནས་༸རྒྱལ་བའི་ཆུང་སྲིད་རིན་པོ་ཆེ་གཙུག་ལག་ཁང་དུ་གནས་གཟིགས་ལ་
གདན་འདྲེན་གྱིས་ཇོ་བོ་ཤཱཀྱ་མུ་ནེའི་ལྷ་ཁང་གི་པང་གཅལ་སྟེང་བཞུགས་ཁྲི་རིན་པོ་
ཆེར་བཞུགས་སུ་གསོལ་ཏེ། ༧རྒྱལ་ཚབ་རིན་པོ་ཆེ་དང༌། རྣམ་གྲྭ་གསུང་ཞབས་
སོགས་ནས་མཆོད་འབུལ་གྱི་ཞལ་འདོན་གསུངས། དེ་རྗེས་མཆོད་མཇལ་བ་མང་
ཚོགས་ནས་༸ རྒྱལ་བའི་བཀའ་དྲིན་རྗེས་དྲན་དང་རྟེན་འབྲེལ་དགའ་སྟོན་མཚོན་ཕྱིར་
མཆོད་པ་སྣ་ལྔ་སྟོང་ཚར་རྒྱས་པ་འབུལ་གཤོམ་དང་མར་མེ་གྲངས་ལས་འདས་པ་
ཕུལ་ཞིང༌། ལྷ་ཁང་ཁག་ལ་ཐུགས་སྨོན་སྙན་ཤལ་འབུལ་གནང་གྲུབ་མཚམས་རྒྱས་
བཏབ་ར་མོ་ཆེ་གཙུག་ལག་ཁང་དུ་གནས་གཟིགས་ལ་ལ་ཆིབས་བསྒྱུར་གནང༌། དེ་
ནས་རིམ་བཞིན་༸རྒྱལ་བའི་དབྱར་ཁའི་བཞུགས་གནས་ནོར་བུ་གླིང་ཁར་ཆིབས་
བསྒྱུར་གྱིས་བསྐལ་བཟང་ཕོ་བྲང་གི་ཚོམས་ཆེན་ཉི་འོད་དུ་ཕེབས་སྟོན་མཛད་སྒོ་
གཟབ་རྒྱས་གནང་བའི་ཐོག་༸རྒྱལ་ཚབ་རིན་པོ་ཆེ་དང་། གུང་བཀའ་བློན། གཞུང་
ཞབས་རྣམ་པ། བླ་སྤྲུལ་མཁན་པོ་རྣམ་པ། ཕྱི་རྒྱལ་ཁག་གི་གཞུང་འབྲེལ་སྐུ་ཚབ་
རྣམ་པ་བཅས་ལྷན་འཛོམས་ཐོག་རྟེན་འབྲེལ་གསོལ་ཇ་བཞེས་འབྲས་དང༌། གར་པ་
ནས་གར་གྱི་མཆོད་སྤྲིན་སྤྲོས་པ་སོགས་གནང་འདུག
གཞུང་གི་རྩིས་པས་ྋགོང་ས་མཆོག་རྩེ་ཕོ་བྲང་པོ་ཏ་ལར་ཆིབས་བསྒྱུར་གནང་
རྒྱུའི་ཚེས་ཆ་གཏན་འཁེལ་མ་བྱུང་བར་དུ། ནོར་གླིང་རང་དུ་བཞུགས་ན་ཡག་པོ་ཡོད་
ལུགས་ཨ་མ་ལགས་ལ་ཞུས་འདུག
ཉིན་གཅིག་ཨ་མ་ལགས་ཀྱིས་ང་ཚོའི་གྲོགས་པོ་ཁ་ཤས་སར་ངོས་རང་སྐྱེ་
སྟངས་དང༌། ཐོག་མའི་མིང་གི་བྱུང་སྟངས་སྐོར་འགྲེལ་བརྗོད་གནང་གི་འདུག་པ་དེ་
ལ་ཕྲན་རང་ཡ་མཚན་དང་དགའ་ཚོར་ཆེན་པོ་སྐྱེས་བྱུང༌།
༸རྒྱལ་བའི་ཡང་སྲིད་མཆོག་སྤྲུལ་ཡབ་ཡུམ་སྐུ་འཁོར་དང་བཅས་པ་ལྷ་ལྡན་
རྒྱལ་སར་ྋཞབས་སོར་འཁོད་པའི་ཉིན་ཤས་རྗེས་ཞོ་སྟོན་དུས་ཆེན་ཐེངས་དང་པོ་
ཡང་འགོ་ཚུགས་ཏེ། ལྷ་མོའི་རུ་ཁག་འདྲ་མིན་ནས་ནོར་བུ་གླིང་གར་ཉིན་གྲངས་ཁ་
ཤས་རིང་ལྷ་མོའི་འཁྲབ་གཞུང་རྣམས་གཟིགས་འབུལ་ཞུས་པ་དེ་ནི་༸གོང་ས་མཆོག་
གིས་ལྷ་མོའི་འཁྲབ་གཞུང་གཟིགས་པ་ཐེངས་དང་པོ་ཆགས་ཡོད་འདུག
ཡབ་གཞིས་ཀྱི་འཕྲལ་སེལ་བཞུགས་གནས་དེ་ཡང་༸གོང་ས་མཆོག་གི་དབྱར་
དུས་ཀྱི་ཕོ་བྲང་ནོར་གླིང་གི་གཟིམ་ཆུང་དང་ཐག་ཉེ་ཡོད་སྟབས། ལྷ་མོའི་འཁྲབ་
གཞུང་གཟིགས་འབུལ་ཞུ་སའི་སྡིངས་ཆ་ང་ཚོ་ཡོད་ས་ནས་ཐད་ཀར་མཐོང་ཐུབ་ཀྱི་
ཡོད་འདུག སྐབས་དེར་ཨ་མ་ལགས་ཐུགས་བྲེལ་ཧ་ཅང་ཆེ་བས་ངོས་རང་གང་མྱུར་
སྐྱེ་རོགས་བྱས་ན་ཅི་མ་རུང་དགོངས་ཏེ་ཐུགས་རེ་ཆེན་པོ་གནང་འདུག འོན་ཀྱང་ང་
རང་དུས་ཚོད་འོས་འཚམས་ཤིག་ལ་སྐྱེས་མེད་པ་བརྗོད་མི་དགོས་པ་ཡིན།
ཞོ་སྟོན་གྱི་ཉིན་ལྔ་པར་ཞབས་ཕྱི་རྣམས་སོ་སོའི་ལས་གནས་སུ་བསྐྱོད་
པ་དང༌། གཞུང་ཞབས་རྣམ་པ་དང༌། སྐུ་མགྲོན། ཕྲན་ཚོའི་དགའ་ཉེ་རྣམས་ལྷ་མོའི་
འཁྲབ་གཞུང་གཟིགས་པར་ཕེབས་འདུག ཨ་མ་ལགས་ཀྱིས་ཕྲུ་གུ་(ཁོང་གི་ཕྲུ་གུ་
བཅུ་བཞི་པ་ངོས་རང་)སྐྱེ་གྲབས་ཡོད་པ་མཁྱེན་ཏེ་སྐྱེ་བསུའི་དགོས་མཁོ་ཇེམ་རྩེ་
དང༌། ལྟེ་སྐུད། ཨ་ཅོར་བཅས་གྲ་སྒྲིག་གིས་སྐུ་བག་ནང་བཅུག་སྟེ་གཉེར་ཚང་དུ་
ཕེབས་ནས་དེ་གའི་ཟུར་ཁུག་ཅིག་ཏུ་སྐྱེས་འདུག སྐབས་དེར་ཨ་མ་ལགས་ལ་ཕྱག་
རོགས་ཞུ་མཁན་གཅེན་མོ་ཚེ་རིང་སྒྲོལ་མ་ལགས་མ་གཏོགས་གཞན་དག་སུ་ཡང་
མེད་པ་དང༌། ང་རང་ནི་ནོར་གླིང་ཕོ་བྲང་གི་ཁོར་ཡུག་ནང་སྐྱེས་པའི་ཕྲུ་གུ་དང་པོ་དེ་
ཡིན་འདུག
ང་རང་སྐྱེས་ནས་ཉིན་ཤས་རྗེས་ཨ་མ་ལགས་ྋགོང་ས་ཆུང་སྲིད་རིན་པོ་ཆེ་
མཇལ་ཁ་ཞུ་བར་ཕེབས་ཏེ་ཕྲན་ལ་མིང་ཞིག་གནང་རོགས་ཞེས་༸སྙན་སེང་ཞུས་
པར། ཁོང་གིས་ཐེ་ཚོམ་སྤུ་ཙམ་མེད་པའི་སྒོ་ནས་རྗེ་བཙུན་པདྨ་ཞེས་འདོགས་པ་
གནང་འདུག དེ་ནི་དགུང་གྲངས་ལྔ་ལས་མ་ཕེབས་པའི་༸རྒྱལ་དབང་སྐུ་ཕྲེང་བཅུ་
བཞི་པ་ཆེན་པོ་མཆོག་གིས་ཕྲུ་གུར་མིང་གནང་བ་ཐོག་མ་དེ་ཆགས་ཡོད་འདུག རྗེ་
བཙུན་ཞེས་པ་༸གོང་ས་ྋསྐྱབས་མགོན་ཆེན་པོ་མཆོག་གི་མཚན་གྱི་དབུ་ཡིན་པ་དེ་
ང་ལ་སྩོལ་གནང་མཛད་འདུག །།

ལེའུ་གསུམ་པ།
སྲོལ་རྒྱུན་ངུས་སྟོན།

༄༅། །བོད་ལོ་གསར་དུ་ཤར་བ་ལ་ཡོངས་གྲགས་ལོ་གསར་ཞེས་བརྗོད། ལོ་
རེའི་ལོ་མཇུག་ནམ་ཡིན་ལ་བོད་གཞུང་སྨན་རྩིས་ཁང་གིས་ལོ་ཐོ་གསར་པ་རེ་འདོན་
སྲོལ་ཡོད། ལོ་གསར་གྱི་དུས་སྟོན་ནི་ལོ་རྙིང་པའི་ཟླ་མཇུག་གི་ཚེས་༢༩ ཉིན་རྩེ་
ཕོ་བྲང་པོ་ཏ་ལའི་དགུ་གཏོར་ནས་འགོ་ཚུགས་ཀྱི་ཡོད།
བོད་པའི་ཟླ་བ་རྣམས་ལ་མིང་ཡོད་ཀྱང་སྤྱིར་བཏང་དང་པོ་གཉིས་པ་ཞེས་ཨང་
གྲངས་ཀྱི་སྒོ་ནས་འབོད་སྲོལ་ཡོད། བདུན་ཕྲག་རེར་རེས་གཟའ་ཉི་མ་དང་ཟླ་བ་
སོགས་གཟའ་སྐར་བདུན་གྱིས་མཚོན་པར་བྱེད། བོད་དུ་སྔ་དུས་ནས་ལོ་སྐོར་བཅུ་
གཉིས་ཏེ་བྱི་བ་དང༌། གླང༌། སྟག ཡོས། འབྲུག སྦྲུལ། རྟ། ལུག སྤྲེལ། བྱ།
ཁྱི༑ ཕག་བཅས་བརྩི་སྲོལ་ཡོད། དུས་རབས་ ༡༡ པའི་ནང་ལོ་རྒན་དྲུག་ཅུ་དེ་
ཤིང་དང་། མེ། ས། ལྕགས། ཆུ་བཅས་འབྱུང་བའི་ཁམས་ལྔ་དང་སྦྱར་ནས་བཤད་
ཡོད། ཤིང་དང་། མེ། ས། ལྕགས། ཆུ་བཅས་ཁམས་ལྔ་པོ་གོ་རིམ་བཞིན་ལོ་
སྐོར་བཅུ་གཉིས་ལ་ལན་གཉིས་རེ་སྦྱར་ཡོད། ལོ་གཉིས་རེར་ཁམས་གཅིག་པ་ཡིན་
པ་དབྱེ་བའི་ཆེད་དང་པོ་དེར་ཕོ་དང༌། གཉིས་པར་མོ་ཞེས་བཏགས་ཡོད། དེ་ལྟའི་
སྒོ་ནས་ཤིང་ཕོ་བྱི་དང༌། ཤིང་མོ་གླང་ཞེས་ཁམས་སྔ་ཕྱི་ལོགས་སུ་ཕྱེ་ཐུབ། ལོ་རྒན་
དྲུག་ཅུ་སྟེ་རབ་བྱུང་ཞེས་པ་ཕྱི་ལོ་ ༡༠༢༧ ལོར་འགོ་ཚུགས་ཡོད། ཉིན་མཚན་
གཉིས་ལའང་དུས་ཡུན་ཆུ་ཚོད་གཉིས་རེའི་མཚམས་སུ་ལོ་སྐོར་བཅུ་གཉིས་ཀྱི་
མིང་རེ་བཏགས་ཡོད། དཔེར་ན། ནམ་ལངས་ཡོས་དང༌། ཉི་ཤར་འབྲུག ཉི་དྲོས་
སྦྲུལ། ཉིན་ཕྱེད་རྟ། ཕྱེད་ཡོལ་ལུག ཉི་མྱུར་སྤྲེལ། ཉི་ནུབ་བྱ། ས་སྲོད་ཁྱི། སྲོད་
འཁོར་ཕག ནམ་ཕྱེད་བྱི་བ། ཕྱེད་ཡོལ་གླང་། ཐོ་རེངས་སྟག་བཅས་སུ་ཕྱེས་ཡོད།
བོད་མི་ཚང་མས་ལོ་གསར་གྱི་དུས་སྟོན་དང་དོད་ཆེན་པོས་གྲ་སྒྲིག་བྱེད་
སྲོལ་ཡོད། དེ་སྐབས་ལྷ་ཁང་དང༌། གྲོང་དང་གྲོང་ཁྱེར། ཁྱིམ་ཚང་བཅས་པའི་
ཕྱི་ནང་ཁོར་ཡུག་གང་སར་དམིགས་བསལ་གད་ཕྱིས་གཙང་མ་བྱས་ཏེ་དཀར་རྩི་
གཏོང་བ་དང༌། ཁང་པའི་སྒོ་དང་སྒེའུ་ཁུང་གི་ཁྲ་ཡོལ་དང་ཤམ་བུ་གསར་པ་བརྗེ་
ལེན། མཆོད་གཤོམ་ནང་གི་སྐུ་བརྙན་ལ་ན་བཟའ་གསར་པ་དང་སྙན་ཤལ་བཅས་
སྒྲོན་གྱི་ཡོད། ལོ་གསར་མ་སླེབས་པའི་བདུན་ཕྲག་གཉིས་ཙམ་གྱི་གོང་དུ་གྲོའ མ་
ནས་ཀྱི་ལོ་ཕུད་བཏབ་པ་དང༌། ཕྱེ་མར་གྱི་འབོ་དང་མར་ཚོན་གྱི་རྩེ་སྒྲོ་སོགས་གྲ་
སྒྲིག་ལེགས་པར་ཟིན་པ་བྱེད། དེ་བཞིན་བཞེས་སྤྲོ་དང་ཆང་སོགས་བཟའ་ཆས་ཀྱི་
མཆོད་པ་གང་རྒྱས་སྒྲིག་གཤོམ་བྱེད་སྲོལ་ཡོད།
རྩེ་ཕོ་བྲང་པོ་ཏ་ལར་རྣམ་རྒྱལ་གྲྭ་ཚང་གི་དགེ་འདུན་པ་རྣམ་པས་དགུ་གཏོར་
གྱི་འཆམ་གཟིགས་འབུལ་ཞུས་པའི་སྒོ་ནས་ལོ་མཇུག་སྒྲིལ་བའི་དུས་སྟོན་སྲུང་བརྩི་
ཞུ་ཡི་ཡོད། སྐབས་དེར་༸ གོང་ས་མཆོག་གི་གཟིམ་ཆུང་རབ་གསལ་ལ་ས་ཡོལ་
གནམ་ཡོལ་དང་ཞལ་སང་སེར་པོ་སྒྲོན་པ་རླུང་པོས་གཡོ་བ་མཐོང་དུས་ལོ་གསར་
པའི་རྟགས་དང་རྟེན་འབྲེལ་བཟང་པོ་ཞིག་ཏུ་བརྩི་བས་མི་རྣམས་དགའ་ཚོར་ཆེན་པོ་
བྱེད། གར་འཆམ་པ་ཚོས་གསང་སྔགས་ཀྱི་ཆོ་ག་ལས་འཕྲོས་པའི་འཆམ་སྣ་འདྲ་
མིན་གཟིགས་འབུལ་ཞུས་པ་དང༌། ཡང་བར་གསེང་དུ་གནའ་སྔ་མོའི་དམག་གི་
ཆས་གོས་གོ་ཁྲབ་དང་ལྕགས་རྨོག་གྱོན་པའི་དམག་མི་ཁག་གཅིག་གིས། མཁའ་
དབྱིངས་སུ་མེ་མདའ་བོད་མདའ་མང་པོ་དུས་གཅིག་ལ་བརྒྱབ་སྟེ་སྐད་སྒྲས་གནམ་ས་
ཁེངས་པ་ལྟ་བུ་དགྲ་ངོམ་བྱེད་པ་དང༌། མེ་མདའི་རྫས་མདེལ་འཕེན་པའི་དུ་འཁྲིགས་
ཀྱིས་སྡིངས་ཆའི་སྟེང་གི་ལྟད་མོ་མཐོང་ཐུབ་རྒྱུ་ཁག་པོ་ཆགས་ཀྱི་ཡོད་འདུག
དགེ་འདུན་པ་ཚོས་ཆོས་སྐྱོང་མགོན་ཆོས་ལྷ་མོ་སོགས་ཀྱི་ཞལ་འབག་གྱོན་ཏེ་
འཆམ་བསྐྱོན་སྐབས། མང་ཚོགས་སྤྲོ་སྣང་ཆེན་པོས་བཞད་གད་ཀྱིས་ཁེངས་པར་
བྱེད། ཁོང་ཚོས་ཆུ་ཚོད་ཁ་ཤས་རིང་འཆམ་གཟིགས་འབུལ་ཞུ་ཞིང༌། འཆི་བ་
མཚོན་པའི་དུར་བདག་གི་འཆམ་བསྐྱོན་དུས་གདོན་འདྲེའི་ཁྱད་ཆོས་མཚོན་པའི་ཚོར་
སྣང་ལྟ་བུས་མི་རྣམས་ཁ་ཁུ་སིམ་པོར་སྡོད་ཀྱི་ཡོད། ཞྭ་ནག་གི་འཆམ་གོས་ནག་
པོའི་སྟེང་མིའི་རུས་པའི་ཕྲེང་བ་སོགས་གྱོན་ནས་འཆམ་བསྐྱོན་པ་དེས། མཚན་མ་
ངན་པ་རྣམས་ཆོ་འཕྲུལ་གྱི་སྒོ་ནས་འཇོམས་པར་བྱེད་པ་སོགས་མཚོན་པས་དུས་
ཡུན་ཐུང་ངུ་དེའི་རིང་ལྟད་མོ་བ་ཚོས་སྐད་སྒྲ་སྒྲོག་པར་བྱེད།
གར་འཆམ་དེ་ཡང་སྟངས་སྟབས་ཕྱག་རྒྱའི་སྒོ་ནས་མཇུག་བསྒྲིལ་ཞིང་། སོག་
མ་ཕོན་ཆེ་མི་གཟུགས་སུ་བཅོས་ཏེ་སྒོ་རའི་ནང་བཞག་ཡོད། དེ་སྐབས་ཌ་དྲིལ་
དང་། དུང་ཆེན། སྦུབ་ཆལ་སོགས་ཀྱི་སྒྲ་དབྱངས་ལ་ལྟོས་ཏེ་སོག་མའི་མི་གཟུགས་
དེ་ལ་སྐོར་བ་བརྒྱབ་སྟེ་གར་འཁྲབ་ཀྱི་ཡོད། གར་འཆམ་བསྐྱོན་པ་འདིས་ལོ་རྙིང་
པའི་གནོད་འཚེའི་ཤུགས་རྐྱེན་ངན་པ་རྣམས་སོག་མའི་སྟེང་ཐིམ་པ་མཚོན་པར་
བྱེད། རུས་རྒྱན་དང་ཁྲོ་ཞལ་གྱི་འཛར་པང་སོགས་རྔམ་བརྗིད་ལྡན་པའི་ཞྭ་ནག་གི་
འཆམ་བསྐྱོན་པ་དང༌། འཆམ་རའི་ཟུར་གཅིག་ལ་ལྕགས་ཁྲོའི་ནང་སྣུམ་ཚ་པོ་ཁོལ་
བཞིན་ཡོད་པ་དེ་ལ། ཞྭ་ནག་གི་འཆམ་དཔོན་ནས་ཀ་པ་ལིའི་ནང་གི་ཨ་རག་བཏབ་
པ་དང་མེ་ལྕེ་དྲག་ཏུ་འབར་བ་དེའི་ཐོག་ལིངྒ་ཞེས་ཤོག་བུའི་སྟེང་དགྲ་བགེགས་ཀྱི་
གཟུགས་བརྙན་བྲིས་པ་སྐད་ཅིག་དེ་ཉིད་ལ་མེར་བསྲེགས་ཏེ། ལོ་རྙིང་པའི་བགེགས་
དང་བར་ཆད་ཐམས་ཅད་བཟློག་པའི་མོས་པ་བྱེད།
དགོང་མོ་དེར་བོད་མིའི་ཁྱིམ་ཚང་གཅིག་ཀྱང་མ་ལུས་པས་ཤ་དང༌། ཕྱུར་
བ༑ བག་རིལ། ལ་ཕུག་སོགས་ཟས་སྣ་དགུ་ཙམ་བཏབ་པའི་དགུ་ཐུག་འཐུང་
ཞིང༌། བག་རིལ་ཅུང་ཆེ་བ་ཁག་གཅིག་བཟོས་པའི་ནང་དུ་བལ་དང་། ཤོག་
བུ༑ ཚྭ། སུར་པན། རྡོ། སྲན་མ་སོགས་བླུགས་ཏེ་ནང་མི་ཚང་མའི་ཕོར་པའི་ནང་
ཡིན་གཅིག་བླུག་པར་བྱེད། མི་ཚང་མས་རང་གི་ཕོར་པའི་ནང་ག་རེ་རག་མིན་ལྟ་
འདོད་ལྟར་མིག་སྟོན་བྱེད་སྐབས་བཟང་ངན་གྱི་བསྟོད་སྨད་དང་བཞད་གད་སློང་བ་
སོགས་བྱེད། དཔེར་ན་བལ་གྱིས་གཤིས་རྒྱུད་འཇམ་པོ་དང༌། ཤོག་བུས་འཆར་
སྣང་ཡ་མ་ཟུང༌། ཚྭས་ལེ་ལོ། སུར་པན་གྱིས་ཁ་ཚ་པོ། རྡོས་བློ་རིག་བཀྲ་
བ༑ སྲན་མས་སེར་སྣ་ཚ་པོ་མཚོན་པ་བཅས་དེ་དག་མི་དེའི་རྒྱུན་གྱི་གཤིས་སྤྱོད་
བརྟག་དཔྱད་བྱེད་པའི་དམངས་སྲོལ་རྒོད་བྲོ་པོ་ཞིག་ཡིན།
ལོ་གསར་ཚེས་ ༣ ཉིན་མི་ཚང་སོ་སོའི་ཁང་པའི་སྟེང་དར་ལྕོག་གསར་པ་
འཛུགས་པར་བྱེད། དེ་ནས་གཉེན་ཉེ་དུ་དང་བློ་དཀར་གྲོགས་མཆོག་ཕན་ཚུན་དབར་
མགྲོན་པོར་འབོད་རེས་དང༌། ལག་རྟགས་སྤྲོད་རེས། དབུལ་ཕོངས་ཉམ་ཐག་ཚོར་
སྦྱིན་པ་གཏོང་འགོ་ཚུགས། ལོ་གསར་སྐབས་དུད་ཁྱིམ་ཚང་མས་ཁ་ཟས་བསྒར་
སྲོལ་ཡོད། ང་ཚོའི་ནང་ལའང་ཁ་ཟས་བསྒར་མཁན་བཞེས་སྤྲོ་ལགས་ཞེས་བཟའ་
ཚོ་རྒན་པ་གཉིས་ལོ་ལྟར་ཡོང་བ་དྲན། དུད་ཁྱིམ་ཚང་མས་བྱེད་པ་ལྟར་ཁོང་གཉིས་
ཀྱིས་ཀྱང་བཞེས་སྤྲོ་ཁང་ཞེས་ཟུར་བཅད་བྱས་པའི་ཁང་ཆེན་ཞིག་ཡོད་པ་
ཁ་ཟས་བསྒར་ནས་བརྩིགས་ཏེ་འཇོག་གི་ཡོད། ཁ་ཟས་དེ་འདྲའི་མང་པོ་བསྒར་
དགོས་དོན་ནི། སྡེར་ཁ་སྒྲིག་རྒྱུས་མཚོན་པའི་དགེ་འདུན་པ་རྣམ་པ་དང༌། མཚམས་
པ་བ། དགའ་ཉེ་བློ་དཀར། ཞབས་གྲས་ཕོ་མོ། དབུལ་ཕོངས་ཉམ་ཐག་བཅས་ལ་
ལོ་གསར་གྱི་སྐལ་བ་ཞེས་ཤིང་ཁྲོལ་ནང་ཁ་ཟས་འབུལ་དགོས་པས་ཡིན། འབུལ་
ཡུལ་སོ་སོས་ཀྱང་ཚུར་སྟོང་སློག་མ་ཡིན་པར་ཤིང་ཁྲོལ་ཐོག་ཁ་བཏགས་རེ་འཇོག་
གི་རེད། ཁ་ཟས་ལེགས་པ་མར་ཚོས་མ་དང་ཞེར་བ་སྣུམ་ཚོས་མ་ཞེས་ཁག་གཉིས་
ཡོད། སྐབས་དེར་ཁ་ཟས་བསྲེགས་པའི་དྲི་མ་ཕྱི་ནང་གང་སར་ཁྱབ་དུས་དུད་ཚང་
ཕལ་མོ་ཆེས་ལྷ་སའི་གྲོང་ཁྱེར་ནང་ནས་ཁ་ཟས་བཟོ་མཁན་ཡག་ཤོས་ང་ཚོ་ཡིན་
སྙམ་པའི་སྤོབས་པ་བྱེད
ལོ་གསར་གྱི་དུས་སྟོན་སྐབས་སྐུ་མགྲོན་རྣམ་པ་ནང་དུ་ཕེབས་དུས་ཡིད་འོང་
མཚོན་མདངས་ཀྱིས་བརྒྱན་པའི་འབོའི་གཞོགས་གཅིག་ལ་གྲོ་ཡོས་དང་། གཞོགས་
གཅིག་ལ་ཕྱེ་མར་གྱིས་བཀང་བ་འདེགས་སྐབས་ལག་གཡས་པས་དཀོན་མཆོག་
ལ་ཕུད་གཏོར་བྱས་ཏེ་ཕྱེ་མར་བཞེས་ཤིང༌། དེ་མཇུག་ཆང་ཕུད་བཏེགས་པ་ལག་
གཡོན་མའི་གུང་མཛུབ་ཀྱིས་ཕུད་གཏོར་བྱས་ནས་ཞལ་ལ་ཐིགས་པ་གང་མཆོད་པར་
བྱེད། དེ་ནས་གསོལ་ཇ་དང་འབྲས་སིལ་ལ་རོལ། ལོ་གསར་གྱི་རྟེན་འབྲེལ་མཚོན་
ཆེད་མཆོད་གཤོམ་སྟེང་མར་ཚོན་སྣ་ལྔས་བརྒྱན་པའི་ལུག་མགོ་ཡང་སྒྲིག་སྲོལ་ཡོད།
ལོ་གསར་སྐབས་ཞོགས་པ་སྔ་པོ་གང་ཐུབ་ལངས་ནས་རྟེན་འབྲེལ་འཚམས་
འདྲི་བཀྲ་ཤིས་བདེ་ལེགས་ཞུས་ཏེ། ཁྱིམ་མི་རྒན་གཞོན་གཞིར་བཟུང་བཞུགས་
གྲལ་ལ་འཁོད་དེ་ཕྱུར་བ་དང་གྲོ་མ་སོགས་བླུགས་པའི་ཆང་བསྐོལ་འཐུང་ཞིང་། དེ་
རྗེས་ནང་མི་ཚང་མ་མཆོད་ཁང་ནང་ཞལ་འདོན་གནང་སྟེ་སྐུ་གསུང་ཐུགས་རྟེན་གྱི་
དྲུང་དུ་གསོལ་བ་སྨོན་ལམ་བཏབ་པ་སོགས་བྱེད། ནང་མིའི་ནང་ནས་ལོ་ན་གཞོན་པ་
དེས་རྒན་གཞོན་གོ་རིམ་བཞིན་མཇལ་དར་འབུལ་བ་དང༌། ཞབས་གྲས་ཚོས་ཀྱང་
སོ་སོའི་སྦྱིན་བདག་རྣམ་པར་མཇལ་དར་འབུལ་གྱི་ཡོད། ལོ་གསར་ཚེས་༡ ཉིན་
ཞོགས་པ་སྔ་པོ་མཁའ་དབྱིངས་སུ་ཤོག་སྦག་ཚོན་སྣ་འདྲ་མིན་སྣ་ཚོགས་ཀྱི་སྐད་
སྒྲས་ཁེངས་པར་བྱེད། ལོ་གསར་ཚེས་ ༣ ཉིན་སྦྱིན་བདག་ནས་ཞབས་ཕྱི་ཚོར་ཁ་
བཏགས་ཕྱིར་སློག་གིས་ཆང་གང་འདོད་གནང་བ་ལྟར་ཁོང་ཚོས་མཚན་གང་ཞབས་
བྲོ་བརྒྱབ་སྟེ་དགའ་སྐྱིད་ལྡན་པའི་ངང་དུས་འདའ་བར་བྱེད།
ཁྱིམ་ཚང་སོ་སོའི་ནང་གི་རྟེན་འབྲེལ་བྱེད་སྒོ་ཟིན་པ་དང༌། ལྷ་སར་གནས་སྡོད་
བོད་མི་ཚོས་ཇོ་ཁང་སོགས་གཙུག་ལག་ཁང་དུ་མཆོད་མཇལ་འགྲོ་ཡི་ཡོད། ལོ་
གསར་སྐབས་གནམ་གཤིས་གྲང་ངར་ཆེ་བའི་སྒང་ཡིན། ལོ་གསར་ཚེས་༡ ཉིན་
རྩེ་ཕོ་བྲང་གི་ཚོམས་ཆེན་སྲིད་ཞིའི་ཕུན་ཚོགས་ནང་༸གོང་ས་༸སྐྱབས་མགོན་ཆེན་
པོ་མཆོག་དབུ་བཞུགས་ཐོག་གཞུང་འབྲེལ་མཛད་སྒོ་ཞིག་བསྐྱངས་སྲོལ་ཡོད
ལོ་གསར་སྐབས་ཕྲུ་གུ་ཚོས་གྱོན་ཆས་གསར་པ་དང༌། རྒན་པ་ཚོས་གྱོན་གོས་
གཟབ་མཆོར་ཙམ་མ་ཟད་ཕོ་མོ་རང་རང་སོ་སོའི་ཆ་ལུགས་དང་མཐུན་པའི་རིན་པོ་
ཆེའི་རྒྱན་ཆ་རིན་ཐང་ཅན་འདོགས་པར་བྱེད། དེ་སྐབས་ཡུལ་མི་ཚང་མས་གྱོན་
ཆས་གསར་པ་སྣེ་རེ་ངེས་པར་གྱོན་སྲོལ་ཡོད། ཁྱིམ་ཚང་སོ་སོའི་ཁང་པར་དཀར་
རྩི་གཏོང་བ་དང༌། ཐབ་ཚང་ནང་གི་ཆུ་ཟངས་དང༌། ཆང་སྣོད་སོགས་ལ་རྟེན་འབྲེལ་
མཚོན་བྱེད་ཁ་བཏགས་འདོགས་ཤིང༌། དེ་བཞིན་ལོ་གསར་གྱི་རྟེན་འབྲེལ་མཚོན་
ཆེད་ཕྱིའི་རྒྱལ་སྒོ་ནས་སྒོ་ཐེམ་བར་དཀར་ཐིག་དང༌། ལམ་དུ་སྙན་པ་དམ་པའི་ཆོས་
ཀྱི་སྒྲ་སྒྲོག་པའི་མཚོན་རྟགས་སུ་དུང་དཀར་གཡས་འཁྱིལ་སོགས་ཀྱི་རི་མོ་འཐེན་
སྲོལ་ཡོད།
ང་རང་གྱོན་ཆས་གསར་པ་གྱོན་རྒྱུར་དགའ་པོ་མེད་ཀྱང་ཞབས་ཕྱི་ཚོས་ཨུ་
ཚུགས་བརྒྱབ་སྟེ་གཡོག་སྐབས། ཁོང་ཚོར་ང་རང་གི་གྱོན་ཆས་རྙིང་པ་བདེ་པོ་དེ་
ཚུར་སྤྲོད་རོགས་ཞེས་རྙོག་དྲ་བཤད་ནས་སྐད་བརྒྱབ་སྟེ་ངུ་ཡི་ཡོད། དེ་སྐབས་ཨ་
མ་ལགས་ཀྱིས་ངའི་གཤིས་ཀ་འདི་གཞན་དང་མི་འདྲ་བ་ཞིག་ལ་ངོས་འཛིན་གནང་
སྟེ༑ བུ་མོ་ཆུང་ཆུང་འདི་གང་ལའང་དོ་སྣང་མི་བྱེད་མཁན་ཁྱད་མཚར་ཞིག་འདུག་
ཅེས་ལན་མང་གསུངས་མྱོང་། ང་རང་གི་བསམ་པར་ངའི་གཤིས་སྤྱོད་གཞན་དང་མི་
འདྲ་བ་འདི་སྐྱེ་བ་སྔོན་མ་ལས་ག་རེ་བསགས་པ་ཡིན་ནམ་བསམ་གྱི་ཡོད།
བོད་མི་འབྱོར་ལྡན་ཚོས་དར་གོས་ཆེན་གྱི་ཕྱུ་པ་མང་བ་གྱོན་ཞིང༌། དར་གོས་
མང་ཆེ་བ་རྒྱ་ནག་ནས་ཐོན་པ་དང༌། རྒྱ་གར་ནས་ཐོན་པ་ཡོད་ཀྱང་དེ་དག་ཅུང་ཟད་
རྩུབ་པ་ཡོད་པར་སོང་། ང་རང་གྱོན་ཆས་གསར་པ་གྱོན་རྒྱུར་མི་དགའ་བ་བྱེད་པའི་
རྒྱུ་མཚན་གཅིག་དེ་ཡང་ཡིན་སྲིད། ཐེར་མ་ལྟ་བུ་རྒྱུ་ཆ་སྤུས་ཀ་ལེགས་པ་མང་ཆེ་བ་
ཨིན་ཡུལ་སོགས་ནས་ཐོན་གྱི་ཡོད་འདུག བུད་མེད་ཚོའི་གྱོན་ཆས་རིམ་པས་དར་
སྲོལ་ཆེ་རུ་སོང་ནས་གོས་ཆེན་རྒྱ་འདྲ་རྒྱ་སེའི་གོས་གྱོན་མཁན་མང་པོ་ཡོང་། དེ་
དུས་ངའི་གཅེན་མོ་དགུང་གྲངས་༢༥ ཕེབས་ཡོད། ཁོང་ནི་དར་སོ་ཆེ་བའི་གྱོན་
གོས་རིགས་ལ་དགའ་མོས་ཆེན་པོ་གནང་གི་རེད། མཐོ་རིམ་མི་དྲག་གི་ལྕམ་ཚོ་
ཨ་མ་ལགས་མཇལ་འཕྲད་དུ་ཕེབས་དུས་ང་ཚོ་ཕྲུ་གུ་ཚོས་གབ་སྟེ་ཁོང་ཚོར་བལྟ་
རྒྱུར་དགའ་པོ་ཡོད། ཁོང་ཚོས་རྒྱ་གར་དང༌། ཡོ་རོབ། དམིགས་བསལ་པེ་རི་
སི་དང་ལོན་ཌོན་ནས་ཐོན་པའི་འབྱུག་རྫས་དཀར་པོ་དམར་པོ་བྱུགས་ཏེ་ཕེབས་ཀྱི་
འདུག ཞབས་ཕྱི་ཚོས་ངའི་གདོང་པར་ངོས་རང་གི་དགའ་མོས་ཆེ་ཤོས་ལོན་ཌོན་
ནས་ཐོན་པའི་པི་ཡར་སི་ཡི་ཙིས་བཀྲུ་ཡི་ཡོད། པི་ཡར་སི་ཡི་ཙི་དེ་གཞན་དང་མི་
འདྲ་བའི་དྭངས་པོ་ཡོད་པས་ངས་ཡི་ཙེ་དེ་བརྒྱུད་ནང་གི་དངོས་ཆས་རྣམས་གསལ་
པོ་མཐོང་བ་དེ་ལ་ཡ་མཚན་ཆེན་པོ་སྐྱེ་ཡི་ཡོད།
ཕྲན་དང་ཚ་བོ་ཚ་མོ་གསུམ་ལོ་གསར་དང་སྨོན་ལམ་ཆེ་མོ་སོགས་ཀྱི་དུས་སྟོན་
ཁག་ལ་བོད་མི་ཚོ་དང་ལྷན་དུ་འདུ་འཛོམས་བྱ་རྒྱུའི་གོ་སྐབས་ཐོབ་ཀྱི་ཡོད་པས། ཕྲན་
རང་གྱོན་ཆས་གསར་པ་གྱོན་རྒྱུར་ཉོབ་སྣང་ཡོད་མིན་ལ་མ་ལྟོས་པར་དགའ་སྣང་དང་
བཅས་ཕྱི་ལ་ཐོན་ཏེ་འགྲོ་ཡི་ཡོད། དགོང་དྲོ་ང་ཚོ་གསུམ་དཀའ་ལས་ཁག་ནས་ཉལ་
ཁང་གི་གདན་ཁྲི་ཆེན་པོའི་ཐོག་མཉམ་དུ་ཉལ་གྱི་ཡོད། དེ་དུས་ཨ་ནེ་ལགས་ཀྱིས་ང་
ཚོར་སྒྲུང་སྙན་པོ་དེ་འདྲ་གསུངས་ནས་གཉིད་ཁུག་ཏུ་འཇུག་གི་ཡོད།
ཨ་ནེ་ལགས་ནི་ང་ཚོར་རོགས་སྐྱོར་གནང་མཁན་ཞིག་ཡིན་པ་དང༌། ང་ཚོས་
གཉེར་ཚང་ནང་བདུན་རེར་བཟའ་ཆས་ཐེངས་རེ་བརྐུ་བར་འགྲོ་བ་འདི་སྐོར་ཁོང་གིས་
གསང་བ་གནང་སྟེ་སུ་ལའང་གསུང་གི་མེད། རྣམ་ཀུན་གཉེར་ཚང་ནང་མི་གང་བྱུང་
འགྲོ་མི་ཆོག་ཀྱང་དགུན་དུས་ཞབས་ཕྱི་ཚོས་མེ་ཏོག་རྣམས་ལ་གྲང་ངར་མི་འཕོག་
པའི་ཆེད་ཁང་པའི་ནང་འཇུག་པར་འགྲོ་དུས། ང་ཚོས་ཁོང་ཚོར་རོགས་པ་བྱེད་པར་
འགྲོ་ཡི་ཡོད། གཉེར་ཚང་ནང་འབྲས་དང༌། གྲོ་ཞིབ། རྩམ་པ་འཐག་བྱེད་ཡོས་
སོགས་འདོན་པར་བདུན་རེར་ཐེངས་རེ་གཉིས་ཡོང་གི་རེད། དེ་སྐབས་ང་ཚོས་
ནག་ཁུང་ནང་གབ་སྟེ་ཁོང་ཚོའི་རྐང་པའི་རྡོག་སྒྲ་དང་སྒོ་ལྕགས་ཕྱེ་བའི་སྐད་ལ་ཉན་
ཏེ་བཟའ་ཆས་འཐོབ་ཆེད། གོག་པོ་བསྒུར་ནས་ཞབས་ཕྱི་ཚོའི་རྗེས་སུ་བསྙེགས་ཏེ་
གཉེར་ཚང་ནང་འཛུལ་ནས་ཤ་དང༌། ཡོས། མར་སོགས་གང་ཐོབ་འཁྱེར་ཡོང་གི་
ཡོད། ཨ་ནེ་ལགས་ཀྱིས་འདི་སྐོར་ཨ་མ་ལགས་ལ་གསུང་རྒྱུ་མིན་པའི་ཞལ་བཞེས་
གནང་ཡོད་སྟབས་ཁོང་ལའང་ཕྲན་བུ་ཁྱེར་ཏེ་ཡོང་གི་ཡོད།
ནང་པ་སངས་རྒྱས་པའི་ལུགས་ལྟར་ན་བོད་ཟླ་ ༡ པོ་ཆོ་འཕྲུལ་ཟླ་བའི་
ཚེས་ ༡༥ དགོང་མོ་བཅོ་ལྔ་མཆོད་པ་ཞེས་མཆོད་པ་རྒྱ་ཆེ་སྒྲིག་གཤོམ་ཞུ་ཡི་
ཡོད། དེ་ནི་སྟོན་པ་སངས་རྒྱས་བཅོམ་ལྡན་འདས་ཀྱིས་རྒྱ་གར་གྱི་གྲོང་ཁྱེར་ཆེན་
པོ་མཉན་ཡོད་དུ་མུ་སྟེགས་པའི་སྟོན་པ་རྣམས་དང༌། ཆོ་འཕྲུལ་འགྲན་ནས་ཕམ་
པར་མཛད་པའི་དུས་སྟོན་ཁྱད་པར་ཅན་རྗེས་དྲན་ཆེད་རབ་བྱུང་༧ པའི་ས་མོ་
གླང་དང༌། ཕྱི་ལོ་ ༡༤༠༩ ལོར་རྗེ་ཙོང་ཁ་པ་ཆེན་པོ་བློ་བཟང་གྲགས་པ་མཆོག་
གིས་སྲོལ་གཏོད་མཛད་པ་ཞིག་རེད།
དགུང་གསར་དགྱེས་སྟོན་ཉིན་དང་པོ་གཉིས་གཞུང་ཞབས་རྣམ་པ འི་
མཛད་སྒོ་དང༌། ཚེས་ ༣ ཞོགས་པ་མི་མང་སོ་སོའི་ཁང་པའི་སྟེང་བསང་
གསོལ་དང་དར་ལྕོག་འཛུགས་པར་བྱེད། དེ་ཉིན་ནས་ལྷ་སར་སྨོན་ལམ་ཆེན་
མོ་དབུ་ཚུགས་ཀྱི་ཡོད། དེ་སྐབས་བོད་ཀྱི་ས་ཁུལ་གང་ས་ནས་དགེ་འདུན་པ་
དང་གནས་སྐོར་བ་སོགས་མི་མང་པོ་འབྱོར་ཏེ། ལྷ་ལྡན་རྒྱལ་སར་གློ་བུར་མི་
འབོར་ ༢༥༠༠༠ ནས་ ༡༠༠༠༠༠ བར་འཕར་གྱི་ཡོད། ལྷ་སའི་ཇོ་ཁང་གི་ཁྱམས་
ར་སོགས་སྟེང་ཤོད་བར་གསུམ་སྨོན་ལམ་ཆེ་མོར་ཕེབས་མཁན་གདན་ས་སེ་འབྲས་
དགའ་གསུམ་སོགས་ཀྱི་དགེ་འདུན་པས་ཡོངས་སུ་ཁེངས་ཤིང༌། སྨོན་ལམ་ཆེ་མོའི་
གནང་སྒོ་ཁག་གི་ཐུགས་འགན་གདན་ས་འབྲས་སྤུངས་ཀྱིས་བཞེས་ཀྱི་ཡོད། དེ་ལྟ་
བུའི་སྨོན་ལམ་ཆེ་མོའི་སྦྱིན་བདག་གི་ཐུགས་འགན་བོད་གཞུང་དགའ་ལྡན་ཕོ་བྲང་
ནས་བཞེས་ཏེ་བདུན་ཕྲག་གསུམ་ཙམ་རིང་འཚོགས་ཀྱི་ཡོད་འདུག
དགེ་འདུན་པ་རྣམ་པའི་ཉིན་རེའི་གནང་སྒོ་ཁག་ནི་ཞོགས་པ་ཆུ་ཚོད་ ༤ ཙམ་
ནས་འགོ་ཚུགས་ཏེ་ཉི་མ་ཤར་བ་དང་བར་གསེང་གཏོང་ཞིང༌། སྨོན་ལམ་ཆེ་མོའི་
སྐབས་དགེ་འདུན་པ་ཚོར་གསོལ་ཇ་དང༌། བཞེས་ཐུག་འབྲས་ཚྭ། ཤིང་ཏོག་
སོགས་འབུལ་གྱི་ཡོད། ལྷ་ལྡན་དུ་གནས་སྡོད་མི་མང་གིས་གཙོས་པའི་ཕྱོགས་
མཐའི་དད་ལྡན་བོད་མི་རྣམས་ནས་རང་རང་གི་འཁོས་དཔགས་ལ་གཞིགས་ཏེ་སྐུ་
འགྱེད་དང་ཇ་མར་སོགས་ཞལ་འདེབས་རྒྱ་ཆེ་འབུལ་སྲོལ་ཡོད།
དགེ་བཤེས་ལྷ་རམས་པའི་མཚན་གནས་བཞེས་མཁན་རྣམས་ཀྱིས་སྨོན་ལམ་
ཆེ་མོའི་སྐབས་གསུང་ཆོས་ར་བ་དང༌། ཁྱམས་ར་ཆེན་མོར་གཞུང་ཆེན་བཀའ་པོད་
ལྔའི་ཐོག་གྲྭ་སྐོར་དམ་བཅའ་འཇོག་པ་གནང་གི་ཡོད། དངོས་གཞིའི་རྩོད་རྒྱུགས་
སྐབས་གདན་ས་ཁག་གི་མཁན་རིན་པོ་ཆེ་རྣམ་པ་རྩོད་དཔང་གི་དབུ་བཞུགས་གནང་
བ་དང༌། དེ་རྗེས་རྒྱུགས་སྤྲོད་པའི་དམ་བཅའ་འཇོག་སྟངས་དང་རྩོད་ཚུལ་གྱི་གནས་
ཚུལ་ལ་གཞིགས་ཏེ་འབྲེལ་ཡོད་རྣམ་པ་བཀའ་བསྡུར་གྱིས་ཨང་ཀི་དང་གཉིས་ཐག་
གཅོད་གནང་གི་ཡོད་འདུག
དེ་བཞིན་སྐབས་འགར་བླ་སྤྲུལ་རྣམ་པ་དང༌། བཀའ་ཤག་ལྷན་རྒྱས། གདན་
ས་གསུམ་གྱི་མཁན་འཐུས་སོགས་ཀྱིས་སྤོས་སྣེ་ཞུས་ཏེ་སྤྱི་ནོར་ྋགོང་ས་ྋསྐྱབས་
མགོན་ཆེན་པོ་མཆོག་གསུང་ཆོས་ར་བར་གདན་ཞུ་གནང་བ་ལྟར། བཞུགས་ཁྲིའི་
སྟེང་བཞུགས་༸ཞབས་འཁོད་དེ་འདུས་ཚོགས་དང་རྒྱ་ཆེའི་མང་ཚོགས་བཅས་ལ་
གསུང་ཆོས་སྩལ་བའི་སྒོ་ནས་བྱིན་གྱིས་བརླབས་པར་མཛད་ཀྱི་ཡོད།
སྨོན་ལམ་ཞག་ཉེར་གཅིག་གི་རྗེས་སུ་རྒྱལ་ས་ལྷ་ས་སྟོང་སང་ལྟ་བུ་ཆགས་
ཀྱི་ཡོད། འོན་ཀྱང་ཉིན་གྲངས་བཅུ་གཉིས་ཀྱི་རྗེས་སུ་ཚོགས་མཆོད་ཆེན་མོ་དབུ་
ཚུགས་ཏེ། གདན་ས་སེ་འབྲས་དགའ་གསུམ་སོགས་ཀྱི་དགེ་འདུན་པ་རྣམས་
ཕེབས་ནས་ལྷ་སའི་གྲོང་ཁྱེར་ནང་སླར་ཡང་མི་ཚོགས་ཀྱིས་ཁེངས་ཀྱི་ཡོད། ཚོགས་
མཆོད་ཆེན་མོ་འདི་ནི་དགེ་འདུན་པ་ཚོས་ཚོགས་རམས་པའི་མཚན་གནས་བཞེས་
པའི་ཆེད། ནང་པའི་གཞུང་ཆེན་ཁག་ལ་མཚན་ཉིད་རྟགས་གསལ་གཏོང་བའི་དུས་
ཚིགས་ཤིག་ཡིན། ཚོགས་མཆོད་རིང་དགེ་བཤེས་དམ་བཅའ་འཇོག་མཁན་རྣམས་
ལ་དགེ་བཤེས་ལྷ་རམས་པ་ལྟ་བུའི་མཚན་མཐོང་མེད་ཀྱང༌། དགེ་བཤེས་ཚོགས་
རམས་པའི་མཚན་གནས་འཐོབ་ཀྱི་ཡོད།
སྨོན་ལམ་ཆེན་མོའི་སྐབས་གནས་སྐོར་བ་སོགས་དད་ལྡན་མང་ཚོགས་ནས་
ཞབས་རིམ་སྒྲུབ་དགོས་རིགས་འདོན་སྐུལ་ཞེས་ཡིག་ཐོག་ཏུ་བཀོད་དེ་དངུལ་དང་
ཁ་བཏགས་བཅས་ཐོག་ཡང་ནས་ཚོགས་དཀྱིལ་དུ་འཕེན་གྱི་ཡོད། དེ་དག་དགེ་
འདུན་པ་གཅིག་ནས་གཉིས་བརྒྱུད་ཀྱིས་དབུ་མཛད་ཆེན་མོའི་ཕྱག་ཏུ་འབྱོར་བ་བཞིན་
ཞབས་རིམ་རྣམས་སྒྲུབ་པ་གནང་གི་ཡོད།
སྨོན་ལམ་རིང་ལྷ་སའི་བར་སྐོར་ནང་རྟ་བཞོན་ཏེ་འགྲོ་ཆོག་གི་མེད་སྟབས་
ཞབས་པད་རྣམ་པའང་ཞབས་ཐང་ལ་ཕེབས་ཀྱི་ཡོད། བུད་མེད་ཚོས་གྱོན་གོས་
གཟབ་མཆོར་ཐོག་མགོ་ལ་སྤ་ཕྲུག་ཅེས་གཡུ་བྱུར་སྤེལ་མའི་རྒྱན་ཆས་ལེགས་
པར་སྤྲས་ཏེ་ཕེབས། བོད་ཟླ་ ༡ པོ་ཆོ་འཕྲུལ་ཟླ་བའི་ཚེས་ ༡༥ དགོང་མོ་བཅོ་
ལྔ་མཆོད་པའི་དུས་སྟོན་སྲུང་བརྩི་ཞུ་ཞིང༌། མར་ཚོན་ལས་གྲུབ་པའི་མཆོད་པ་ཁ་
ཤས་ཀྱི་མཐོ་ཚད་ཕི་ཊི་ ༣༦ ཙམ་ཡོད། ངོ་མཚར་ཆེ་བའི་མཆོད་པ་དེ་དག་གི་
བཀོད་པ་ལྟ་ན་སྡུག་པ་དཔེར་ན་འཇམ་མགོན་བླ་མ་ཙོང་ཁ་པ་ཆེན་པོ་ཡབ་སྲས་
དང་། བདག་ཅག་གི་སྟོན་པ་དང་འཁོར་ལྔ་སྡེ་བཟང་པོ། དེ་བཞིན་བཀྲ་ཤིས་རྟགས་
བརྒྱད། སྟག་སེང་ཁྱུང་འབྲུག བྱ་བྱིའུ་མེ་ཏོག་སོགས་རྣམ་གྲངས་འདྲ་མིན་དང་
ཉམས་འགྱུར་ཕུན་སུམ་ཚོགས་པ་བཞེངས་སྲོལ་ཡོད། ཕྲན་རང་མཚར་སྡུག་ལྡན་
པའི་བཅོ་ལྔ་མཆོད་པ་མཇལ་རྒྱཪ་དགའ་པོ་ཞེ་དྲག་ཡོད། ལྷག་པར་དགེ་འདུན་པ་
ཚོས་རྒྱབ་ཕྱོགས་ནས་གསང་ཐག་འཐེན་ཏེ་འགུལ་རྒྱུ་ཡོད་པའི་ཨ་ལད་པད་ཀོག་གི་
ལྟད་མོ་ཞིག་སྟོན་གྱི་ཡོད། དེ་ནི་ལྷ་སའི་ཕྲུ་གུ་ཚོའི་ལྟད་མོ་དགའ་ཤོས་ཤིག་ཡིན།
ཚོགས་མཆོད་ཀྱི་དུས་སྟོན་དེ་ནི་གོས་སྐུ་འགྲེམས་པའི་སྒོ་ནས་མཇུག་སྒྲིལ་ཞུ་
སྲོལ་ཡོད། དགེ་འདུན་པ་ཚོས་གཡུ་ཐོག་ཟམ་པ་བརྒྱུད་ཕོ་བྲང་གི་རྩིག་ངོས་བར་
གོས་སྐུ་རྒྱན་འགྲེམས་ཞུ་བ་དང༌། དེ་བཞིན་དགེ་འདུན་པ་མང་པོས་རྟགས་དང་རྟེན་
འབྲེལ་བཟང་པོ་མཚོན་ཕྱིར་ཕྱག་ཏུ་ཕྱྭ་དར་དང༌། གདུགས། རྒྱལ་མཚན་སོགས་
མཆོད་པའི་རྣམ་གྲངས་དཔག་ཏུ་མེད་པ་བསྣམས་པ་དང་། ལྷ་མོ་དང་ལྷ་ཀླུ་དྲི་ཟ་
གྲུལ་བུམ་སོགས་ཀྱི་ཞལ་འབག་གྱོན་ཏེ་ཕོ་བྲང་གི་རྩིག་ངོས་སུ་རྒྱན་འགྲེམས་ཞུས་
པའི་གོས་སྐུར། མཆོད་འབུལ་རབ་གནས་དང་ཆོ་གའི་སྒོ་ནས་ཞལ་འདོན་གསུངས་
ཏེ་རྩེ་ཕོ་བྲང་གི་མདུན་ཞོལ་དུ་མཆོད་གར་འཁྲབ་པ་སོགས་བྱེད། ༸གོང་ས་མཆོག་
གི་ཕོ་བྲང་ངོས་སུ་ཚོན་མདངས་སྣ་ཚོགས་ལྡན་པའི་བརྗིད་ཉམས་ཅན་གྱི་གདུགས་
དང་རྒྱལ་མཚན་སོགས་མཆོད་རྫས་རྣམས་སྒྲེང་འཛུགས་སྐབས་མི་རྣམས་ཀྱིས་
དགའ་བསུའི་ཐལ་སྒྲ་སྒྲོག་པར་བྱེད། མཆོད་འབུལ་གྱི་མཛད་སྒོ་གྲུབ་པའི་དུས་ཡུན་
ཆུ་ཚོད་ཁ་ཤས་རྗེས་དགེ་འདུན་པ་རྣམ་པས་གོས་སྐུ་བསྒྲིལ་ཏེ་བསྡུ་གསོག་བསྐྱོན་པ་
དེ་ཉིན་ནས་ཚོགས་མཆོད་ཀྱི་དུས་སྟོན་གྲོལ་གྱི་ཡོད།
སྨོན་ལམ་གྲུབ་རྗེས་དགེ་འདུན་པ་རྣམ་པ་ཁུངས་སོ་སོའི་དགོན་པར་ཕྱིར་ལོག་
ཕེབས་སྐབས། ལྷ་སའི་སྐྱིད་ཆུའི་ཆུ་རགས་སྲ་བརྟན་གནས་ཐབས་སུ་རྡོ་རྩིག་བརྒྱབ་
ནས་བཞག་སྲོལ་ཡོད། དེ་ནི་ཕྱི་ལོ་ ༡༥༦༢ ལོར་གཙང་པོའི་ཆུ་ཤོར་ནས་ལྷ་སར་
ཆུའི་འཇིགས་པ་བྱུང་བ་དེ་ནས་འགོ་ཚུགས་པ་ཞིག་ཡིན་འདུག སྨོན་ལམ་ཆེན་མོ་
མཇུག་སྒྲིལ་ཞུ་སྐབས་སྤྱིར་སངས་རྒྱས་ཀྱི་བསྟན་པ་དང་། ཡང་སྒོས་སེམས་ཅན་
ཡོངས་ལ་འཚེ་བར་བྱེད་པའི་དགྲ་བགེགས་ཐམས་ཅད་བཟློག་པའི་ཆེད་དགེ་འདུན་པ་
ཚོས་ཉིན་གྲངས་མང་པོར་སྒྲུབ་ཞག་གནང་སྟེ་གཏོར་རྒྱག་བསྐྱོན་གྱི་ཡོད།
སྨོན་ལམ་རིང་ལྷ་སའི་གྲོང་ཁྱེར་ནང་གི་ཁྲིམས་བདག་འབྲས་སྤུངས་ཚོགས་
ཆེན་ཞལ་ངོ་གཉིས་ཀྱིས་གནང་བ་དེ། སྨོན་ལམ་གྲུབ་རྗེས་ལྷ་སའི་ཁྲིམས་བདག་མི་
དཔོན་གཉིས་ལ་རྩིས་སྤྲོད་བྱེད་པ་ལྟར། ལྷ་ལྡན་གྲོང་ཁྱེར་གྱི་བདེ་འཇགས་གནས་
བབས་སྔ་སོར་ཆུད་ཐབས་གནང་གི་ཡོད་འདུག
རབ་བྱུང་ ༡༦ པའི་ཤིང་ཕག་བོད་ཟླ་ ༥ ཚེས་༥ དང༌། ཕྱི་
ལོ་ ་༡༩༣༥ ཕྱི་ཟླ་༧ ཚེས་ ༦ ནི་ྋགོང་ས་ྋསྐྱབས་མགོན་ཆེན་པོ་མཆོག་སྐུ་
འཁྲུངས་པའི་ཉིན་མོ་ཡིན། ལོ་རེའི་དུས་ཚེས་དེ་ནི་ངོས་རང་གི་ཉི་མ་སྐྱིད་ཤོས་ཤིག་
ལ་བརྩི་ཡི་ཡོད། འཁྲུངས་ལྷ་དབྱར་གསོལ་ནི་བོད་ཁྱོན་ཡོངས་ཀྱིས་སྲུང་བརྩི་ཞུ་
བར་མ་ཟད། བོད་མིའི་འཚོ་བའི་ནང་ཉི་མ་གལ་འགངས་ཆེ་ཤོས་ཤིག་ཆགས་ཡོད།
༸རྒྱལ་བའི་འཁྲུངས་སྐར་དུས་ཆེན་ཉིན་རྩེ་ཕོ་བྲང་དང་ནོར་གླིང་ཕོ་བྲང་གི་
ཡང་སྟེང་དུ་སྐུ་ཁམས་དང་མཐུན་པའི་དར་ལྕོག་སྒྲེང་འཛུགས་ཀྱིས་བསང་གསོལ་
གཏོང་བ་དང༌། དེ་ཉིན་ྋགོང་ས་མཆོག་ལ་ཡོངས་འཛིན་རྣམ་གཉིས་ནས་རྟེན་
འབྱུང་མཇལ་དར་དང་སྐུ་ཚེ་ཚེ་སྒྲུབ་ཀྱི་ཚེ་རྫས་འབུལ་གནང་མཛད་པའི་ཐོག བསྟན་
འགྲོའི་དོན་དུ་ྋསྐུ་ཚེ་༸ཞབས་པད་ཡུན་རིང་བརྟན་ཅིང༌། ྋསྐུ་ཕྱྭར་འགལ་རྐྱེན་
མི་ཡོང་ཆེད་རྟེན་གསུམ་འདེགས་འབུལ་ཞུས་གནང་བ་དང༌། དེ་ནས་བཀའ་བློན་
རྣམ་པ་དང༌། ངེད་ཅག་ཡབ་གཞིས་སྐུ་འཁོར་བཅས་ནས་རྟེན་འབྲེལ་གྱི་མཇལ་དཪ་
རེ་འབུལ་གྱི་ཡོད། དེ་རྗེས་ལྷ་ས་ནས་མེལ་ལེ་གཅིག་ཙམ་གྱི་ས་འཁྲུངས་ལྷ་དབྱར་
གསོལ་དུ་བསྐྱོད་དེ་༸ གོང་ས་མཆོག་གི་༸སྐུའི་གཟི་བྱིན་དཔལ་ཡོན་དར་འཕེལ་
ཆེད། བསང་གསོལ་དང་སྨོན་ལམ་གསོལ་འདེབས་སྨིན་སྒྲུབ་ཞུས་འབྲེལ་སྐུ་རླུང་
དར་འཛུགས་རྒྱ་གང་ཆེ་གནང་སྲོལ་ཡོད།
རྩེ་ཕྱག་ལས་ཁུངས་ནས་ངེད་ཅག་ཡབ་གཞིས་སྐུ་འཁོར་དང༌། བཀའ་
ཤག གཞུང་ཞབས་ལས་ཚན་ཡན་ལ་གསོལ་སྟོན་རྒྱ ས་པ་ཉིན་གཉིས
འབུལ་ཞིང༌། དེ་རྗེས་ཡབ་གཞིས་ནས་ཀྱང་གཞུང་ཞབས་ལས་སྣེ་རྣམ་པར་
གསོལ་སྟོན་ཉིན་གཉིས་འབུལ་སྲོལ་ཡོད། སྐབས་དེར་དུས་སྟོན་དུ་ཕེབས་མི་ཚང་
མས་གལ་གནད་ཆེན་པོར་བརྩིས་ཏེ་ན་བཟའ་གཟབ་མཆོར་ཐོག་ཕེབས་འཛོམས་
ཀྱིས། ཉིན་གྲངས་ཁ་ཤས་རིང་རི་རྩེར་ཕན་ཚུན་མཇལ་དཪ་འབུལ་རེས་ཀྱིས་གཞས་
དང་ཞབས་བྲོ་སོགས་བརྒྱབ་ནས་ཚང་མ་སྤྲོ་སྐྱིད་ལ་རོལ་ཏེ་བཞུགས་ཀྱི་ཡོད།
འཁྲུངས་ལྷ་དབྱར་གསོལ་གཏོང་ཡུལ་ནི་མེ་ཏོག་ལྡུམ་ར་དང་ཆུ་ཀླུང་སོགས་
ཀྱིས་ཡོངས་སུ་བསྐོར་བའི་ཁོར་ཡུག་ཡིད་དུ་འོང་ཞིང་ལྟ་ན་སྡུག་པ་ཞིག་ཡོད། དུས་
དེར་དབྱར་གཞུང་འཁེལ་བས་ལྷ་སའི་ཁོར་ཡུག་ཕྱི་ནང་གང་སར་ནིའུ་གསིང་སྤང་
ལྗོངས་ཐོག་མེ་ཏོག་འདྲ་མིན་བཞད་ཅིང༌། ལྷག་པར་ནུབ་ཕྱོགས་ཡུལ་ལུང་དང་མི་
འདྲ་བའི་ལོ་མ་མཉེན་ཞིང་ལྕུག་ལ་རྐང་རྩ་རིང་བའི་དྲེས་མའི་མེ་ཏོག་ཟེར་བ་མང་པོ་
སྐྱེས་ཡོད། ང་ཚོ་ཕྲུ་གུ་ཚོས་མེ་ཏོག་རྣམས་ལ་བལྟ་རྒྱུའི་གོ་སྐབས་བཟུང་སྟེ་ངང་
སྒུག་བྱས་ནས་བསྡད་ཀྱང༌། ཞབས་ཕྱི་ཚོས་ང་ཚོར་རྗེས་འདེད་གཏོང་གི་ཡོད་
སྟབས་ཉེ་འགྲམ་དུ་འགྲོ་རྒྱུ་ཁག་པོ་ཡོད། གང་ལྟར་ང་ཚོ་ཕྲུ་གུ་ཚོའི་གཟུགས་པོ་
ལས་རིང་བའི་དྲེས་མའི་མེ་ཏོག་ཡིད་དུ་འོང་བ་རྣམས་བཏོག་པའི་ཆེད་དེའི་ངོགས་སུ་
ཁོ་ནར་འགྲོ་འདོད་ཡོང་གི་ཡོད། ཞབས་ཕྱི་ཚོས་དྲེས་མའི་སྐྲ་བརྫུས་སྤ་སྒོར་བཟོས་
ཏེ་མེ་ཏོག་གིས་བརྒྱན་ནས་ང་ཚོའི་མགོ་ལ་བསྒར་གྱི་ཡོད། ང་ཚོས་མཛེས་བཟོ་
བྱས་མ་ཟིན་བར་དུ་ཨ་མ་ལགས་ཀྱིས་ང་ཚོ་འབོད་པར་བཏང་གནང་བའི་ཞབས་ཕྱི་
ཚོར་ཡ་ལན་མ་སྤྲད་པར་གཅིག་གིས་གཅིག་ལ་འཇུས་ཏེ་སྡོད་ཀྱི་ཡོད། དེར་བརྟེན་
ཁོང་ཚོ་ཡང་ང་ཚོ་དང་མཉམ་དུ་ལུས་ཀྱི་ཡོད། དེ་ནས་ང་ཚོ་ཞེད་སྣང་མེད་པར་མུ་
མཐུད་ལས་མཇུག་བསྐྱལ་བའི་མཐར་ཚང་མ་སྙིང་རྗེ་པོ་ཆགས་ནས་ཡོང་གི་ཡོད
ང་ཚོ་ཕྲུ་གུ་རྣམས་ཞབས་ཕྱི་ཚོའི་མཉམ་དུ་གཙང་འགྲམ་ལ་སྡོད་སྐབས་གཙང་
ཆུ་ཧ་ཅང་གྲང་ཞིང་རྒྱུག་ཤུགས་ཆེན་པོས་འགྲོ་བ་ལྟར་ཚོར་གྱི་ཡོད། དེ་སྐབས་
ཞབས་ཕྱི་ཚོས་ས་སྟེང་དུ་གདན་བཏིངས་ཏེ་ང་ཚོའི་གྱོན་པ་རྣམས་ཉལ་ཆས་སུ་
བཅོས་ཏེ་བཞག་གི་ཡོད། དེ་ནས་ང་ཚོ་ཆུའི་ནང་དུ་འཛུལ་དུས་སྐབས་རེ་ཞབས་
ཕྱི་རྣམས་ཀྱང་ང་ཚོའི་མཉམ་དུ་འཛུལ་གྱི་ཡོད། ང་ཚོ་ཆུ་ནས་ཐོན་ཏེ་འདར་སིག་
རྒྱག་བཞིན་གཟུགས་པོ་གང་མགྱོགས་སྐམ་ཐབས་ཀྱིས་ཉལ་སའི་ནང་འཛུལ་ནས་
གཉིད་ཐུང་ཞིག་ཁུག་གི་ཡོད། ཆུ་བརྒལ་ཟིན་མཚམས་ང་ཚོ་ཕྲུ་གུ་རྣམས་ལྕང་མ་
སྡོང་པོའི་གྲིབ་བསིལ་འོག་ཏུ་ལྕོང་མོའི་རིགས་བཟུང་ནས་ཤེལ་དམ་ནང་བླུགས་ཏེ་
རྩེད་མོ་རྩེ་ཡི་ཡོད།
ང་ཚོའི་ནང་མིས་གཙོས་པའི་བོད་མི་ཚོས་སྐྱིད་ཆུ་གཙང་པོའི་ཉེ་འཁྲིས་ཀྱི་ཞིང་
ཁའི་ནང་གླིང་ག་གཏོང་རྒྱུར་དགའ་པོ་བྱེད། ཆུ་དེ་དག་ནི་སྲན་ཞིང་དང༌། ནས་ཞིང་
འདེབས་ཡུལ་གྱི་ཆུ་ཡུར་བརྒྱུད་ནས་རྒྱུག་འགྲོ་ཞིང༌། ཞིང་ཁའི་ནང་སྲན་མ་བརྐུ་
རྒྱུ་ནི་ང་ཚོ་ཕྲུ་གུ་བདུན་བརྒྱད་ལས་གྲུབ་པའི་ཚོ་ཁག་ཆུང་ཆུང་དེས་རྩེད་མོ་དགའ་
ཤོས་སུ་བརྩི་ཡི་ཡོད། ཞིང་པ་ཚོས་སྲན་མ་སོགས་བརྐུས་པ་མཐོང་སྟེ་ང་ཚོར་
རྗེས་འདེད་ཀྱིས་འུར་རྡོ་འཕེན་གྲབས་བྱེད་སྐབས་ཞབས་ཕྱི་ཚོས་ང་ཚོར་འགེབས་
སྲུང་བྱེད་ཀྱི་ཡོད།
༸གོང་ས་མཆོག་དང་གཅེན་པོ་བགྲེས་པ་གཉིས་གདན་ས་འབྲས་སྤུངས་སུ་
ཆོས་ཞུགས་གནང་ཡོད། དེ་མིན་ང་ཚོ་ནང་མི་ཚང་མ་མཉམ་འཛོམས་ཀྱི་དུས་
ཚོད་ནམ་བྱུང་ལ་ང་རང་དགའ་པོ་ཡོང་གི་ཡོད། ང་ཚོ་ནང་མི་ཚང་མ་མཉམ་འདུས་
སྐབས་ཨ་མ་ལགས་ཞལ་ལག་བཟོ་རྒྱུར་མཁས་པོ་ཡོད་པས་དེར་དུས་ཚོད་བཏང་བ་
དང་། གཅེན་མོར་ཕྱག་ལས་མང་བས་བྲེལ་ཟིང་ངང་བཞུགས་ཀྱི་ཡོད། ཨ་མདོའི་
ཞལ་ལག་ནི་བོད་ཟས་གཞན་དང་མི་འདྲ་བའི་ཁྱད་པར་ཆེན་པོ་ཡོད། གཅེན་པོ་བློ་
བཟང་བསམ་གཏན་ལགས་ནས་ཞབས་ཕྱི་ཚོར་རྣམ་ཀུན་བོད་ཇའི་ཚབ་ཏུ་ལྷ་སར་
དར་སྲོལ་ཆེ་བའི་(རྒྱ་གར་ནས་ནང་འདྲེན་བྱས་པའི་འོ་ཊིན་གྱིས་བཟོས་པའི་)གསོལ་
ཇ་མངར་མོ་བཀའ་མངགས་གནང་གི་ཡོད།
དེ་སྐབས་བོད་ནང་རང་འབབ་ཆུ་རྐ་ལ་མེད་པས་གསོལ་ཐབ་ནང་ཆུ་ཟངས་ཆེན་
པོ་དེ་འདྲ་ཡོད་པར་ང་ཚོས་ཆུ་སྐྱོགས་ཀྱིས་བཅུས་ཏེ་བེད་སྤྱོད་བྱེད་ཀྱི་ཡོད། ཨ་མ་
ལགས་དང་གཅེན་མོས་མེ་མདག་གི་ནང་ཞོག་ཁོག་བསྲེགས་ཏེ་གནང་བ་ང་ཚོས་ཚྭ་
དང་མར་བསྲེས་ནས་བཟའ་ཡི་ཡོད་པ་ཞིམ་པོ་ཡོང་། སྐབས་རེ་ཨ་མ་ལགས་ཀྱིས་
བརྫིས་གནང་བའི་གྲོ་ཞིབ་བག་ལེབ་ལྟར་བཅོས་ཏེ་ལྕགས་གཞོང་ནང་བཞག་ནས་མེ་
མདག་ཁྲོད་བསྲེགས་གནང་གི་རེད། གྲོ་ཞིབ་ལ་བུ་རམ་བསྲེས་ཏེ་ནང་ལ་ཏིལ་ཡང་
བླུགས་གནང་ཡོད་པས་མངར་མོ་དང་འབོལ་པོ་ཡོང་གི་ཡོད། ཕྲན་ནས་གཅེན་མོར་
རེ་སྐུལ་ཞུས་པ་ལྟར་ཁོང་གིས་ཀྱང་བུ་རམ་དང་མར་བསྲེས་པའི་བག་ལེབ་བཟོས་
གནང་གི་ཡོད། ཨ་མ་ལགས་ཀྱིས་ཁྱེད་ཚོས་བག་ལེབ་མངར་མོ་ཚོད་མེད་བཟས་ན་
སོ་ལ་གནོད་ཀྱི་རེད་ཅེས་གསུངས་མྱོང༌།
ངའི་དྲན་པ་ཞིག་ལ་སྐབས་དེ་དུས་ནས་༸གོང་ས་མཆོག་ལ་མཚན་གནས་ཀྱི་
ཐུགས་འགན་ཆེན་པོ་བབས་པ་མཁྱེན་རྟོགས་ཡོད་པའི་ཚོར་སྣང་བྱུང༌། ཕྲན་ལོ་ན་
བཞི་ལྔ་ཙམ་ལ་ཨ་མ་ལགས་དང་ལྷན་དུ་རྩེ་ཕོ་བྲང་དང་ནོར་གླིང་ཕོ་བྲང་དུ་བསྐྱོད་
སྐབས། ༸གོང་ས་མཆོག་དང་ལྷན་དུ་ཡོངས་འཛིན་རྣམ་པ་དང་གསོལ་གཟིམ་
མཆོད་གསུམ་སོགས་འཆར་ཅན་བཞུགས་ནས་ཡོང་གི་འདུག དེ་དུས་༸གོང
མཆོག་དགུང་གྲངས་བཅུ་ལས་ཕེབས་མེད་ཀྱང་ཕྲུ་གུ་གཞན་དག་དང་མི་འདྲ་བའི་
ཁྱད་པར་ཆེན་པོ་འདུག ལོ་དེ་ཙམ་ལ་སོན་པའི་བུ་ཕྲུག་མང་ཆེ་བ་སློབ་གྲྭ་ཙམ་
འགྲོ་བ་དང་རྩེད་མོ་རྩེད་རྒྱུར་དགའ་པོ་བྱེད་པ་ཡིན། འོན་ཀྱང་༸གོང་ས་མཆོག་ནི་
སྐབས་དེ་དུས་ནས་ཐུགས་འགན་ལྗིད་པོ་ཡོད་པའི་བརྗིད་ཉམས་ཀྱི་རྣམ་པ་ཞིག་ཏུ་
མངོན། ༸གོང་ས་མཆོག་སྐུ་ན་ཤིན་ཏུ་ཕྲ་ཡང་ག་དུས་མཇལ་རུང་གུས་བརྩི་ཆེན་པོ་
ངམ་ཤུགས་སུ་ཡོང་གི་ཡོད།
༸གོང་ས་མཆོག་སྐུ་ཡོན་སྒྲོན་མཁན་རྣམ་པ་དང་ལྷན་དུ་ཡོད་ཚེ་མི་གཞན་དག་
དང་འབྲེལ་བ་གནང་རྒྱུར་ཅུང་ཟད་ཐུགས་སྟབས་མི་བདེ་བ་ཡོང་གི་ཡོད་ཚོད། ཕྲན་
རང་དགུན་དུས་རྩེ་པོ་ཏ་ལ་དང༌། དབྱར་དུས་ནོར་གླིང་ཕོ་བྲང་གཉིས་སོ་སོར་ཨ་མ་
ལགས་དང་ལྷན་དུ་བསྐྱོད་རྒྱུ་བྱུང་བ་དེ་ནི་དམིགས་བསལ་གོ་སྐབས་བཟང་པོ་ཞིག་
ཡིན་པར་མ་ཟད། ཚ་བོ་དང་ཚ་མོ་མཉམ་དུ་བསྐྱོད་རྒྱུ་བྱུང་དུས་དེ་བས་ཀྱང་སྐྱིད་
སྣང་ཞིག་ཚོར་གྱི་ཡོད།
དེ་དང་ཕྱོགས་མཚུངས་ང་ཚོའི་ཁྱིམ་ཚང་ནང་ཡང་སྲིད་མཆོག་སྤྲུལ་མངའ་རིས་
རིན་པོ་ཆེ་གཅུང་པོ་བསྟན་འཛིན་ཆོས་རྒྱལ་ལགས་བཞུགས་ཀྱི་ཡོད་པར་བརྩི་བཀུར་
ཆེན་པོ་ཞུ་ཡི་ཡོད། གཅུང་པོ་བསྟན་འཛིན་ཆོས་རྒྱལ་ལགས་དང་ང་ཚོ་མཉམ་དུ་
རྩེད་མོ་རྩེ་ཡི་ཡོད་པ་སྐབས་རེ་འཚུབ་པོ་ཞེ་དྲག་ཡོད། ཞལ་ལག་མཆོད་སྐབས་
ཞབས་སྟེགས་ནས་ཡང་ཡང་བབས་པ་གནང་སྟེ་ཡོངས་འཛིན་རྣམ་པ་དགོངས
འཚོམ་རྐྱེན་དུ་གྱུར་གྱི་ཡོད། ཁོང་ཕྲུ་གུ་གཞན་དང་མི་འདྲ་བ་ཡོད་ཀྱང་གང་ཉིད་ཀྱི་
ཐུགས་འདོད་ལྟར་གནང་བར་བཀག་འགོག་ཞུ་ཁག་པོ་ཡོད། ཁོང་ལ་རིན་པོ་ཆེའི་
མཚན་གནས་ཡོད་སྟབས་ང་ཚོས་ཁོང་གི་ཐུགས་འདོད་བཞིན་གནང་དུ་འཇུག་གང་
ཐུབ་བྱེད་ཀྱི་ཡོད། ཁོང་དགུང་ལོ་ལྔར་ཕེབས་སྐབས་ཀྱི་གནས་ཚུལ་ཞིག་ངོས་རང་
གི་བློ་ངོར་དམིགས་བསལ་འཆར་གྱི་འདུག དེ་ནི་ཁོང་རྟ་ལ་བཅིབ་རྒྱུར་མཉེས་པོ་
ཡོད་པ་དང༌། སྐབས་དེར་གཅེན་མོར་ཆིབས་པ་རྒོད་མ་ཞིག་ཡོད་པ་དེ་ལ་རྟེའུ་
ཡིད་དུ་འོང་བ་ཞིག་སྐྱེས་ཡོད། རྟེའུ་ཆེན་པོ་གང་འཚམ་ཆགས་སྐབས་གཅུང་
པོས་ཁང་པའི་ཐོག་ཁར་འཁྲིད་རོགས་ཞེས་གསུངས་པ་ལྟར། ཞབས་ཕྱི་ཚོས་
གུས་བརྩི་ཆེན་པོས་ཁ་ཤས་ཀྱིས་སྲབ་མདའ་ནས་འཐེན་པ་དང་། ཁ་ཤས་ཀྱིས་
རྟེའུའི་རྒྱབ་ནས་འབུད་རྒྱག་བཏང་སྟེ་རྡོ་སྐས་འཛེགས་ནས་ཐོག་ཁར་འཁྲིད་ཡོང་
གི་ཡོད། ཞབས་ཕྱི་ཚོས་རྟེའུས་འགྲོ་འདོད་བྱེད་ཀྱི་མེད་ལུགས་ཞུས་ཀྱང་གཅུང་
པོས་འགྱིང་ཉམས་ཆེན་པོས་ངང་སྒུག་གནང་སྟེ་བཞུགས་ཀྱི་རེད། རྟེའུ་དེ་ཐོག་ཁར་
སླེབས་པ་དང་ལྟ་སྣང་ལ་སྙིང་རྗེ་པོ་ཡོད། འོན་ཀྱང་ཁང་ཐོག་ཏུ་རྟེའུ་ཡོད་པ་སུས་
ཀྱང་མི་དྲན། གཅུང་པོས་སྐུ་རྩེད་ཐུགས་འདོད་ཁེངས་ངེས་གནང་རྗེས་ཞབས་ཕྱི་
ཚོས་རྟེའུའི་སུག་ལག་ས་ལ་བརྡབས་སྐྱོན་མི་འབྱུང་ཆེད་མཇུག་མ་ནས་བཀྱག་པ་
སོགས་བྱས་ཏེ་ཤོད་ལ་བསྐྱལ་གྱི་རེད།
༸གོང་ས་མཆོག་རྩེ་པོ་ཏ་ལ་དང་ནོར་གླིང་ཕོ་བྲང་གཉིས་སུ་བཞུགས་པ་དང༌།
གཅུང་པོ་བསྟན་འཛིན་ཆོས་རྒྱལ་ལགས་ང་ཚོ་དང་ལྷན་དུ་བཞུགས་པ་བཅས་ང་ཚོའི་
ཁྱིམ་ཚང་ནང་ཡང་སྲིད་འཁྲུངས་པའི་ཚོར་སྣང་མི་འདྲ་བ་གཉིས་བྱུང༌། ཕྲན་རང་
སློབ་གྲྭར་བསྐྱོད་པ་དང༌། ཚ་བོ་དང་ཚ་མོ། ཞབས་ཕྱི་ཚོའི་བུ་ཕྲུག ཨ་ནེ་ལགས་
སོགས་ཀྱིས་རོགས་པ་གནང་སྟེ་རྩེད་མོར་རོལ་བཞིན་པའི་ངང་འཚར་ལོངས་བྱུང་བ་
ཞིག་ཡིན། དེ་དུས་ཕྲན་རང་ནང་གི་གནས་སྟངས་རྣམས་ལ་ཕྲུ་གུའི་སྣང་བའི་ངང་
གོམས་འདྲིས་བྱས་པ་ཡིན།
ང་ཚོ་༸གོང་ས་མཆོག་གི་མཇལ་བཅར་སྐབས་པཱ་ལགས་དང་ཨ་མ་ལགས་རྣམ་
གཉིས་ཕུད་དེ་མིན་ང་ཚོར་རང་རང་སོ་སོའི་མིང་ནས་འབོད་གནང་གི་ཡོད། ནམ་
དུས་དབྱར་ཁ་༸གོང་ས་མཆོག་ཨ་མ་ལགས་དང་ལྷན་དུ་ནོར་གླིང་ཕོ་བྲང་གི་མེ་ཏོག་
ལྡུམ་རའི་ནང་ཞབས་ཐང་ལ་ཕེབས་རྒྱུར་མཉེས་པོ་གནང་བ་དང༌། ྋགོང་ས་མཆོག་
གི་གསུང་སྐད་དང་ཞབས་ཀྱི་རྡོག་སྒྲ་ཐོས་མ་ཐག་སེམས་ཅན་ནེ་ཙོ་དང་ཉ་དེ་ཚོ་
མཚོ་ཁར་ཐོན་ཡོང་སྐབས་གང་ཉིད་བཞད་མོ་བཞད་བཞིན་ཨ་མ་ལགས་ལ་བསྟན་པ་
གནང་གི་འདུག ༸གོང་ས་མཆོག་གི་སྤྱན་ཕྱིར་གཟིགས་ཏེ་ཁྱེད་ཚོ་རྩེད་མོ་རྩེ་བར་
རྒྱུགས་ཞེས་མ་གསུངས་བར་དུ་ང་ཚོ་ཁ་ཁུ་སིམ་པོས་ཕེབས་རྗེས་སུ་འབྲངས
འགྲོ་ཡི་ཡོད། ཨ་མ་ལགས་ཀྱིས་ཕྲན་ཚོའི་ཁྱིམ་ཚང་ནང་གནས་ཚུལ་ཇི་བྱུང་ྋགོང་
ས་མཆོག་ལ་༸སྙན་སེང་ཞུས་གནང་གི་ཡོད་པ་དང༌། ལྷག་དོན་པཱ་ལགས་དགོངས་
པ་རྫོགས་རྗེས་ཨ་མ་ལགས་ཀྱིས་༸གོང་ས་མཆོག་ལ་གནས་ལུགས་ཞིབ་ཕྲ་ཞུ་
རྒྱུ་གལ་གནད་ཆེན་པོར་བརྩི་གནང་གི་ཡོད། ༸གོང་ས་མཆོག་ནས་ཀྱང་གང་ཉིད་
ཀྱི་སྐུ་ཡོན་གསན་བཞེས་གནང་ཕྱོགས་དང༌། ཕྲན་སློབ་སྦྱོང་མུ་མཐུད་བྱེད་འཇུག་
དགོས་སྐོར་སོགས་ཨ་མ་ལགས་ལ་གསུང་གི་འདུག ཨ་མ་ལགས་ཀྱིས་ཀྱང་གོ་
སྐབས་འདི་བཟུང་ནས་ངོས་ཀྱི་མ་འོངས་པའི་མདུན་ལམ་སྐོར་ྋགོང་ས་མཆོག་ལ་
བཀའ་འདྲི་བཀའ་སློབ་ཞུས་གནང་གི་ཡོད་ཚོད།
ཨ་མ་ལགས་ངེད་གཉིས་༸གོང་ས་མཆོག་གི་མཇལ་ཁར་བཅར་སྐབས་
ངོས་རང་ཨ་མ་ལགས་ཀྱི་འཁྲིས་ལ་བསྡད་དེ་བཀའ་མོལ་གནང་བ་རྣམས་ཉན་གྱི་
ཡོད། ༸གོང་ས་མཆོག་ནས་ལག་འདོགས་ཆུ་ཚོད་སོགས་བཤིགས་བསྒྲིགས་ཀྱིས་
བཟོ་བཅོས་གནང་རྒྱུར་ཐུགས་སྣང་ཆེན་པོ་ཡོད་པ་དང༌། སྐབས་རེ་ལམ་འགྲོ་མ་
བྱུང་བར་འཕྲོ་བརླག་ཤོར་སྐོར་གསུངས་པའང་དྲན་གྱི་འདུག ྋགོང་ས་མཆོག་གིས་
ནོར་བུ་གླིང་གར་ཡོད་པའི་སྐམ་གློག་གི་འཕྲུལ་འཁོར་དང༌། ཕེབས་འཁོར་རྙིང་པ་
བཟོ་བཅོས་གནང་རྒྱུར་ཐུགས་མཉེས་པོ་ཡོད། ྋགོང་ས་སྐུ་ཕྲེང་བཅུ་གསུམ་པ་ཆེན་
པོ་མཆོག་ལ་ཕུལ་བའི་ཕྱི་ལོ་ ༡༩༢༧ ལོར་ཐོན་པའི་བེ་བཱི་ཨོསྠིན་ Baby Aus-
tins ཟེར་བའི་ཕེབས་འཁོར་གཅིག་དང༌། ཕྱི་ལོ་ ༡༩༣༡ ནང་ཐོན་པའི་
ཌོཇ་ Dodge ཟེར་བའི་ཕེབས་འཁོར་གཉིས་ཡོད་པ་རྒྱུན་རིང་བེད་སྤྱོད་མ་བྱུང་
བའི་དབང་གིས་གོག་པོར་གྱུར་པ་དེ། ཉིན་གཅིག་༸གོང་ས་མཆོག་གིས་སྣུམ་
འཁོར་བཟོ་བཅོས་སློབ་སྦྱོང་བྱེད་མྱོང་བའི་ན་གཞོན་ཞིག་དང་མཉམ་དུ་ཕེབས་འཁོར་
ཌོཇ་ཟེར་བ་དེ་བཟོ་བཅོས་གནང་སྟེ་བེད་སྤྱོད་གནང་ཐུབ་པ་བྱུང་ཡོད། དེ་བཞིན་ནོར་
གླིང་དུ་ཡོད་པའི་སྐམ་གློག་འཕྲུལ་འཁོར་རྙིང་སོང་དེ་སྐྱོན་ཡང་ཡང་ཤོར་བར་བཟོ་
བཅོས་གནང་སྟེ། ནང་འབར་འཕྲུལ་འཁོར་གྱི་བྱེད་ལས་དང་། འགུལ་ཤུགས་གློག་
འདོན་གྱིས་ཁབ་ལེན་ཁྱབ་ར་སྐྲུན་ཚུལ་སོགས་ཀྱི་གནས་སྟངས་མཁྱེན་རྟོགས་བྱུང་
ལུགས་ཨ་མ་ལགས་ལ་འགྲེལ་བཤད་བསྐྱོན་གྱི་འདུག །།

ལེའུ་བཞི་པ།
རྒྱ་གར་ནང་གཏན་སློབ།

༄༅། །ད་ཕན་ང་ཚོའི་མི་ཚེ་ཕལ་མོ་ཆེ་ལྷ་སའི་ཁུལ་དུ་བསྐྱལ་བ་ཡིན། དེ་སྔོན་
གཅེན་མོ་དང་ལྷན་དུ་རྒྱལ་རྩེ་ཁུལ་བསྐྱོད་མྱོང་ཡོད་ཀྱང་། དེ་དུས་ངོས་རང་ལོ་ན་
ཤིན་ཏུ་ཕྲ་བས་སྐབས་དེའི་གནས་ཚུལ་ཞིབ་ཕྲ་མི་དྲན། ང་ཚོའི་ཁྱིམ་ཚང་ལ་བོད་ཀྱི་
ས་ཁུལ་ཁག་ནང་གཞིས་ཀ་བཅུ་ཙམ་ཡོད་པའི་ཁོངས་ནས། གཞིས་ཀ་གཅིག་ཨ་ནེ་
ལགས་ཀྱི་བུ་སྤྱང་ཅན་ལགས་ཀྱིས་བདག་གཉེར་གནང་གི་ཡོད།
༸གོང་ས་མཆོག་༸ རྒྱལ་བའི་ཡང་སྲིད་དུ་ངོས་འཛིན་གནང་སྟེ་གསེར་ཁྲི་
མངའ་གསོལ་ཞུ་སྐབས། གཞུང་ས་མཆོག་ནས་ཕྲན་ཚོའི་ཕ་མ་གཉིས་ལ་མཁར་
དངོས་དང་གཞིས་ཀ་རྒྱ་ཆེན་པོ་གནང་ཡོད། ཨ་ནེ་ལགས་ཀྱི་ནང་མི་ལྷན་རྒྱས་ལྷ་
སར་ཕེབས་འབྱོར་བྱུང་བ་དང༌། ཁོང་ཚོར་གཞིས་ཀ་གཅིག་གསོལ་རས་གནང་
འདུག ཁྱིམ་ཚང་ལ་ས་ཁང་ཕ་གཞིས་ཇི་ཡོད་ཕ་ཤུལ་བུ་འཛིན་བྱེད་པ་ནི་སྐབས་
དེའི་སྤྱི་ཚོགས་ཀྱི་ལམ་ལུགས་ཡིན་འདུག
གཞུང་རྒྱུག་ཞིང་པ་རྣམས་ལ་གཞུང་ནས་ཕ་ཚེ་བུ་རབས་སུ་བདག་པའི་ཁྲལ་རྟེན་
ས་ཞིང་གནང་ཡོད། དེར་བརྟེན་དགོན་སྡེ་ཁག་གི་ཆོས་གཞིས་དང༌། སྒེར་པ་མི་དྲག་
རྣམས་ལ་རང་ཁོངས་མི་སེར་ནས་ས་ཞིང་འདེབས་ལས་བྱེད་པར་བསྐྱོད་ཀྱི་ཡོད
ཡང་ས་ཞིང་བོགས་མར་ལེན་མཁན་གྱི་ཞིང་པ་ཁག་གཅིག་ཡོད། དེ་དག་གི་ལོ་
རེའི་སྟོན་འབབ་ནས་ས་བདག་དང་གཞུང་ལ་བོགས་མའམ་ཁྲལ་འཇལ་ཏེ་དམག་སྡེ་
དང་། སྒེར་པ་མི་དྲག དགོན་སྡེ་བཅས་ལ་བགོ་འགྲེམས་བྱེད་དགོས། ཞིང་པ་ཚོས་
ས་ཞིང་བོགས་མར་བླངས་པའི་ཚབ་ཏུ་འབྲུ་ཁྲལ་འཇལ་བའམ་ཡང་ན་ཁྲལ་འུ་ལག་
རྒྱུག་དགོས། ལམ་ལུགས་འདི་ནི་ས་ཞིང་བོགས་མ་གཏོང་མི་དང་ལེན་མི་གཉིས་
ཀས་སྐྱོན་བརྗོད་བྱེད་གཞིར་གྱུར་ཡོད། གནས་ཚུལ་དམིགས་བསལ་ཅན་རེ་ཟུང་མ་
གཏོགས་བོགས་མ་དུས་ཐོག་འབུལ་མི་ཐུབ་པའི་ཞིང་པའི་ས་ཞིང་རྣམས་གཞུང་ནས་
ཕྱིར་བཞེས་གནང་ལམ་དང༌། ལོ་ཉེས་སོགས་ཀྱི་དཀའ་ངལ་དངོས་སུ་འཕྲད་པའི་
ཁྱིམ་ཚང་ལ་གཞུང་ནས་འཚོ་རྟེན་རོགས་རམ་གནང་སྲོལ་ཡོད་འདུག
སྟོན་འབྲས་ལེགས་ཉེས་ཇི་ལྟར་བྱུང་མིན་ལ་མ་ལྟོས་པར་རང་བྱུང་ཐོན་སྐྱེད་ལ་
ལྟ་རྟོག་གནང་རྒྱུ་ནི་ཐབས་ལམ་ཡག་ཤོས་སུ་སྣང༌། རྒྱ་དམར་གྱིས་བོད་ལ་བཙན་
འཛུལ་དབང་སྒྱུར་མ་བྱས་གོང་བོད་ནང་འཚོ་བས་ཕོངས་པའི་མུ་གེའི་དུས་ངན་བྱུང་
མྱོང་མེད་པར་མ་ཟད། ས་ཞིང་རྣམས་མི་ཉུང་ཤས་ལ་བདག་པའི་དབང་གིས་འབྲུ་
རིགས་བཀར་འཇུག་སྤྱི་ཚོགས་ལ་ལོ་ཤས་ལྡེང་ངེས་ཡོད་འདུག
འོན་ཀྱང་བོད་མི་ཁག་གཅིག་འདོད་བློ་མ་ཁེངས་པའི་དབང་གིས་དྲང་བདེན་གྱི་
བསམ་གཞིག་བྱ་རྒྱུ་ལས་ལྡོག་སྟེ་རྒྱལ་ཁབ་ཀྱི་རྩ་ཆེའི་རིག་གཞུང་ལ་གུས་བརྩི་མི་
བྱེད་པ་དང༌། འཚེ་མེད་ཞི་བ་དང་ལས་འབྲས་ཀྱི་རྣམ་གཞག་ལ་ཡིད་ཆེས་མི་བྱེད་
པ༑ དེ་བཞིན་དགོན་པའི་ལས་སྣེ་རེ་ཟུང་འདུལ་ཁྲིམས་ཚུལ་བཞིན་མ་བསྲུངས་པར་
ཆོས་དང་རྒྱབ་འགལ་གྱི་ཚོང་ཁེའི་ལས་ལ་འཇུག་ཅིང༌། ཆོས་དང་མཐུན་པའི་ལས་
ཀ་བྱེད་མཁན་རྣམས་ལ་མཐོང་ཆུང་བྱེད་པ་སོགས་སྤྱི་ཚོགས་ནང་རང་རེའི་རིག་
གཞུང་གི་སྙིང་པོ་བཟང་སྤྱོད་དེ་དག་ཉམས་དམས་སུ་འགྲོ་བའི་དུས་དེར། ྋརྒྱལ་
དབང་སྐུ་ཕྲེང་བཅུ་བཞི་པ་ཆེན་པོ་མཆོག་ནས་སྒེར་པ་སྐུ་དྲག་གི་གཞུང་འཛིན་ལམ་
ལུགས་སོགས་ལ་དམིགས་བསལ་ཐུགས་སྣང་གིས་ལེགས་བཅོས་གནང་རྒྱུའི་
ཐུགས་ཐག་བཅད་ཡོད། སྒེར་པ་མི་དྲག་ཚོས་མི་རབས་ནས་མི་རབས་ཕ་གཞིས་
རྒྱུན་འཛིན་གྱི་འགན་དབང་ལོག་པར་སྤྱད་དེ་ཞིང་པ་ཚོར་ཁྲལ་འུལ་ཚད་མེད་སྐུལ་
འདེད་བྱས་པ་སོགས་ནི་༸གོང་ས་མཆོག་གི་ཐུགས་རེ་གནང་བ་དང་ཡོངས་སུ་རྒྱབ་
འགལ་ཆགས་ཡོད།
གཏོང་ཕོད་ཀྱི་བསམ་པ་དང་གཞན་ཕན་བྱ་རྒྱུ་སོགས་ནང་ཆོས་ཀྱི་ཉམས་
ལེན་ནི། བོད་མི་ཚོར་ཆུང་བྱིས་པའི་དུས་ནས་རང་བཞིན་རྒྱུད་ལ་འཇགས་པའི་
བཟང་པོའི་ཡོན་ཏན་ཞིག་ཡིན། ནང་པ་སངས་རྒྱས་པའི་ཆོས་ནས་སྐྱེ་བ་ཕྱི་མར་
འབྲས་བུ་བཟང་པོ་འཐོབ་པར། ཚེ་འདིར་རྣམ་དཀར་དགེ་བའི་ལས་ལ་འཇུག་
དགོས་པ་སོགས་གསུངས་ཡོད། དེ་བཞིན་སྤྱི་ཚོགས་ནང་དབུལ་ཕྱུག་སོགས་ཀྱི་
ཁྱད་པར་ཡོང་བ་དེ་ཡང་། ནང་པ་སངས་རྒྱས་པའི་ལྟ་གྲུབ་ནས་གང་ཟག་སོ་སོས་
བཟང་ངན་གྱི་ལས་གང་ཞིག་བསགས་པའི་རྣམ་སྨིན་གྱི་འབྲས་བུ་མྱོང་བར་ངོས་
འཛིན་བྱེད་ཀྱི་ཡོད།
ཕྱི་ལོ་ ༡༩༤༩ ལོར་རང་ཉིད་ཀྱི་མི་ཚེར་གློ་བུར་འགྱུར་བ་ཞིག་བྱུང་བ་དེ་
གཅེན་མོར་སྙུང་གཞི་ལྗིད་པོ་ཕོག་པར། ཨ་མ་ལགས་ཀྱིས་ཁོང་གི་སྙུང་གཞི་བཅོས་
ཐབས་སུ་ཕྲན་རྒྱ་གར་ལ་མཉམ་དུ་གཏོང་རྒྱུ་ཐག་གཅོད་གནང༌། སྐབས་དེ་དུས་བོད་
མི་ཁྱིམ་ཚང་མང་ཆེ་བའི་ཕྲུ་གུ་རྒྱ་གར་དུ་ཡེ་ཤུའི་སློབ་གྲྭ་ཁག་ལ་གཏོང་བའི་སྒང་
རེད་འདུག ཨ་མ་ལགས་ཀྱིས་དེ་སྔོན་གཅེན་པོ་རྒྱལ་ལོ་དོན་གྲུབ་ལགས་སློབ་སྦྱོང་
ལ་གཏོང་རྒྱུ་ཐག་གཅོད་གནང་བ་དང༌། ད་ལྟ་ཕྲན་གཏོང་རྒྱུའི་གནས་སྟངས་གཉིས་
དབར་ཁྱད་པར་ཆེན་པོ་ཡོད་ཅིང༌། གཅེན་པོ་རྒྱལ་ལོ་དོན་གྲུབ་ལགས་ནི་ཅང་ཅེ་ཁྲི་
སྟངས་དཔྱལ་གཉིས་ཀྱིས་ཧྲང་ཧད་གྲོང་ཁྱེར་གྱི་སློབ་གྲྭ་ཆེན་མོ་ཞིག་ཏུ་སློབ་སྦྱོང་
གནང་རྒྱུར་མགྲོན་འབོད་གནང་བ་ཞིག་རེད།
རྒྱ་གར་གྱི་ཕྱོགས་སུ་འགྲོ་ལམ་ཉེན་ཚབས་ཆེན་པོ་ཡོད་སྟབས་ཕྲན་ཚོས་དངོས་
ཆས་དང༌། བཞོན་རྟ། སྲུང་སྐྱེལ་བྱེད་མི་སོགས་གང་ཅི་སྔོན་ཚུད་ནས་གྲ་སྒྲིག་
འཐུས་ཚང་བྱས། རྣམ་ཀུན་ཕྲན་ཚོའི་ཁྱིམ་ཚང་ཁ་ཁུ་སིམ་པོར་གནས་ཀྱང་སྐབས་
དེར་ཕྱག་མཛོད་དང་། དྲུང་ཡིག ཞབས་ཕྱི། ཞལ་ཏ་མ་སོགས་ཚང་མར་གློ་བུར་
ལས་ཀ་མང་པོ་སྡེབ་སྤུངས་ཀྱིས་བྲེལ་ཟིང་ཆེན་པོ་ཞིག་ཏུ་གྱུར། གཅེན་མོ་སྟངས་
དཔྱལ་གཉིས་ནས་ཕྱག་རོགས་ཞུ་ཐབས་མ་བྱུང་བས་ཨ་མ་ལགས་ཀྱིས་གཅེན་མོ་
ངེད་གཉིས་རྒྱ་གར་ལ་སྡོད་པའི་རིང་དང༌། སྨན་བཅོས་བཅས་ཀྱི་འགྲོ་གྲོན་ཕོན་
ཆེ་གྲ་སྒྲིག་གནང་རྒྱུ་སོགས་ཕྱག་ལས་མང་པོ་གནང་དགོས་བྱུང་སོང༌། ཕྲན་ཚོའི་
ཁྱིམ་ཚང་ནང་འགྲོ་འོང་བྱེད་མི་མང་པོ་ཡོད་པས་རྒྱུན་ལྡན་ནང་གི་བྱེད་སྒོ་ཁག་ལ་
བར་ཆད་བྱུང་བ་བརྗོད་མི་དགོས། འོན་ཀྱང་བོད་པ་དང་། བལ་པོ། རྒྱ་གར་བའི་
ཚོང་པ་སོགས་ང་ཚོའི་ནང་ལ་ཡང་ཡང་ཡོང་གི་ཡོད་པ་དེས་ཁོང་ཚོའི་ས་ནས་ཨ་མ་
ལགས་ཀྱིས་དངུལ་བརྗེ་མང་པོ་བསྐྱོན་པ་གནང་སོང༌། དངུལ་བརྗེ་བསྐྱོན་སྐབས་
ཁོང་ཚོའི་སྒོར་མོར་བོད་དངུལ་ཕོན་ཆེ་སྤྲོད་དགོས་འདུག་པ་ཕྲན་རང་ཧང་སང་
བྱུང༌། སྐབས་དེ་དུས་ཧིན་སྒོར་གཅིག་ལ་བོད་དངུལ་སྲང་༡༥ ཙམ་སྤྲོད་དགོས་
ཀྱི་ཡོད་འདུག ཕར་སྤྲོད་ཚུར་ལེན་གྱི་ཚོང་འཁོས་འཐབ་ལེན་འདི་གནད་འགག་ཇི་
ཙམ་ཆེན་པོ་ཡིན་པ་གཞི་ནས་ཤེས་རྟོགས་ཡོང་གི་འདུག དེ་དུས་བོད་རང་དབང་
རང་བཙན་གྱི་རྒྱལ་ཁབ་ཅིག་ཡིན་སྟབས་བོད་དངུལ་དེ་དག་བརྗེ་ལེན་བྱ་རྒྱུ་སོགས་
ཀྱི་འགྲོ་རྒྱུག་ཆེན་པོ་འདུག
ཕྲན་ཚོ་ཕྱོགས་ཐོན་བྱ་རྒྱུའི་དུས་ཚོད་ཇི་ཙམ་ཉེ་བར་གཏུགས་པ་དེ་ཙམ་གྱིས་
ཁྱིམ་ཚང་གི་གནས་སྟངས་ལ་དངངས་འཚབ་ཆེན་པོ་ཡོང་བ་དང༌། ཕྲན་རང་དེ་
སྔོན་ལྷ་ས་དང་། པོ་ཏ་ལ། ནོར་བུ་གླིང་ག་བཅས་ལ་མ་གཏོགས་དེ་མིན་ཐག་རིང་
ལ་འགྲོ་མྱོང་མེད་པར་བརྟེན་ཕྱོགས་ཐོན་བྱ་རྒྱུར་སྤྲོ་སེམས་དང༌། ཡང་གཅེན་མོར་
སྙུང་གཞི་ལྗིད་པོ་ཕོག་པའི་སྐྱོ་སྣང་བཅས་དགའ་སྐྱོ་མཉམ་འགྲན་གྱི་ཚོར་བ་ཞིག་
བྱུང་། གཅེན་མོའི་སྙུང་གཞི་གང་མྱུར་དྲག་སྐྱེད་ཡོང་སླད་འཕྲལ་དུ་ཐོན་རྒྱུ་བྱུང་ན་
བསམས་པ་དང༌། ཡང་འགྲུལ་བཞུད་སྐབས་སུ་དཀའ་ངལ་འཕྲད་མི་ཡོང་ངམ་སྙམ་
པའི་འཇིགས་སྣང་ཡང་ཡོང་གི་འདུག ཕྱི་ལོ་ ༡༩༤༩ ལོ་དེར་༸གོང་ས་མཆོག་
དང༌། རྨོ་བོ་ལགས། ཨ་མ་ལགས། གཅུང་པོ་བསྟན་འཛིན་ཆོས་རྒྱལ་ལགས་
སོགས་ནང་མི་རྣམས་དང་ཐོག་མར་ཁ་བྲལ་ཏེ་འགྲོ་དགོས་དུས་སེམས་ཧ་ཅང་སྐྱོ་བ་
དང་། ཁོང་རྣམས་དང་ཞལ་འཛོམས་ཀྱི་དུས་ཤིག་ག་དུས་ཡོང་ངམ་བསམ་པ་བཞིན་
འདི་སྐོར་་ཨ་མ་ལགས་ནས་ཀྱང་གསུང་རྒྱུ་ཁག་པོ་ཆགས་ཡོད། ཕྲན་ནས་ནང་མི་
རྣམས་དང༌། གཞུང་ཞབས་ལས་སྣེ་རྣམ་པ། དགའ་ཉེ་མཛའ་བཤེས། ཞབས་
ཕྱི་སོགས་དང༌། ལྷག་པར་ཆུང་དུས་ནས་འཚར་ལོངས་འགྲོགས་འདྲིས་ཡོད་པའི་
ཞབས་ཕྱིའི་བུ་ཕྲུག་བཅས་པར་བཞུགས་གདན་འཇགས་ཞེས་བརྗོད་དེ་སྐྱེལ་མའི་
མཇལ་དར་སྒྲོན་སྐབས་མི་ཚང་མ་མིག་ཆུ་ཤོར་བར་ཚོར་བ་བརྗོད་མི་ཤེས་པ་ཞིག་
བྱུང༌། འོན་ཀྱང་༸གོང་ས་མཆོག་གིས་ཐུགས་སྨོན་སྐྱབས་འཇུག་གི་བྱིན་མཐུས་
རིམ་བཞིན་བློ་སྟོབས་འཕེལ་བར་གྱུར།
ང་ཚོ་ཐོན་ཏེ་འགྲོ་སྐབས་ཀོ་གྲུ་གཏོང་མཁན་མཉན་པ་དེས་སྐྱིད་ཆུ་གཙང་པོའི་
ངོགས་སུ་ང་ཚོ་སྒུག་ནས་བསྡད་འདུག སྐྱེལ་སྒྲོལ་བྱེད་མི་དེས་དངོས་ཟོག་ཆ་ཚང་
སྔོན་ཚུད་ནས་ལྷ་སར་བསྣམས་ཏེ་འགྲུལ་བཞུད་སྐབས་ལམ་སྣེ་ཁྲིད་བྱུང༌། ང་ཚོ་ཀོ་
གྲུར་ཞུགས་ཏེ་ཐོན་ནས་སྐྱིད་ཆུ་གཙང་པོ་བདེ་བར་སྒྲོལ་བ་དང་། སླར་ཡང་རྟ་བཞོན་
ཏེ་མུ་མཐུད་བསྐྱོད་ནས་རྒྱལ་རྩེར་ཡོད་པའི་ང་ཚོའི་གཞིས་ཀར་བསྡད།
ཐོག་མ་ནས་ཞབས་ཕྱི་མང་པོ་ཡོད་ཀྱང་ད་དུང་ཞབས་ཕྱི་འཐོལ་པ་གཉིས་འཁྲིད་
དགོས་བྱུང་སོང་། ཁོང་ཚོས་ཞག་ཚུགས་གར་འཁེལ་ལ་མགྲོན་ཁང་དང༌། སྒེར་
གྱི་ཁང་པ་གང་རུང་གླས་ཏེ་སྡོད་ས་གྲ་སྒྲིག་གིས་ཁ་ལག་སོགས་ཟ་ཆོག་འཐུང་ཆོག་
བཟོ་ཡི་ཡོད། ལྷ་ས་ནས་འབྲས་ལྗོངས་བར་འགྲུལ་བཞུད་བྱེད་མཁན་ཧ་ཅང་མང་པོ་
འདུག དེ་དུས་ཕྲན་ནས་འབྲོག་པ་དང༌། རྟ་དྲེལ། ཁལ་གཡག་འདེད་དེ་འགྲོ་མཁན་
བཅས་མཐོང་བ་ཐེངས་དང་པོ་ཡིན། ཁོང་ཚོ་ཚོང་པ་མང་ཆེ་བས་རྒྱ་གར་བརྒྱུད་ཨ་
རིར་ཕྱིར་ཚོང་བྱ་རྒྱུའི་བོད་ཀྱི་ཐོན་ཟོག་བལ་སོགས་ཁྱེར་འདུག ཕྱི་དྲོ་ཕྲན་རང་སྡོད་
སྒར་སོ་སོར་བསྐྱོད་སྐབས་ཁོང་ཚོས་ང་ལ་འཛུམ་དམུལ་དམུལ་དང་། ཡ་རབས་
ཚུལ་མཐུན་གྱི་སྒོ་ནས་སྣེ་ལེན་གནང་བར་ང་རང་སྤྲོ་བ་འཕེལ་བྱུང༌།
དེ་སྐབས་གཅེན་མོར་སྙུང་གཞི་དེ་ལྟར་ཕོག་མེད་ཚེ་འགྲུལ་བཞུད་དེ་བཞིན་སྐྱིད་
སྣང་ཅན་ཞིག་ཏུ་གྱུར་ངེས། གཅེན་མོ་ཆིབས་པར་བཅིབས་མི་ཐུབ་པས་ཞབས་ཕྱི་
ཚོས་དྲེལ་བྱམས་ཐོག་གདན་འདྲེན་ཞུས། ང་རང་དང་ཚ་བོ་ཚ་མོ་བཅས་ལ་བཞོན་
རྟ་རེ་ཡོད། ས་ཐག་རིང་པོར་འགྲུལ་བཞུད་བྱེད་དགོས་པས་ཕྲུ་གུ་གཉིད་ཤོར་བ་
སོགས་བྱུང་ཚེ་རྟ་ལས་མི་ལྷུང་བའི་ཆེད། ཨ་མ་ལགས་ཀྱིས་སྒ་སྒྲོམ་རེ་བཟོས་
གནང་ཡོད་པ་དེའི་ཐོག་བསྡད་ནས་ཞབས་ཕྱི་ཚོས་རྟ་ཁ་འཁྲིད་ཀྱི་འདུག སྤྱིར་བོད་
དུ་ལ་ལུང་སོགས་འཛེགས་སྐབས་རྟ་ལས་བབས་དགོས་ཀྱི་ཡོད་ཀྱང་། ང་ཚོ་ཕྲུ་གུ་
ཆུང་ཆུང་ཡིན་སྟབས་རང་འཇགས་སྡོད་དུ་བཅུག་སོང་།
ཨ་མ་ལགས་ཀྱིས་ཕྲན་ཚོར་ཞིམ་ཟས་ཏན་ཤིང་དང༌། བྱེ་རིལ། ཤིང་འབྲས་
སྐམ་པོ་བཅས་ལྡེང་ངེས་བསྐུར་གནང་ཡོད་པས། ཕྲན་ཚོའི་ཕྱོགས་བསྐྱོད་འདི་ནི་
གླིང་ག་གཏོང་བར་འགྲོ་བ་ལྟ་བུ་ཆགས་སོང༌། འགྲུལ་བཞུད་སྐབས་ཞོགས་པ་སྔ་
པོ་ཐོན་ཏེ་ཉིན་དགུང་ཁ་ལག་བཟས་ནས་ངལ་གསོ་ཏོག་ཙམ་བརྒྱབ། དེ་རྗེས་ཐོན་ཏེ་
ཞག་ཚུགས་སྔ་ཙམ་ནས་བབས་ཀྱི་འདུག
ཉིན་གཅིག་ཕྱོགས་ཀུན་ཏུ་སྔོ་ལྗང་ནིའུ་གསིང་གིས་ཁྱབ་པའི་སྤང་ལྗོངས་བརྒལ་
མཚམས་ཉི་ཟེར་འཕྲོ་བའི་མཚོ་ཁ་ཞིག་ཏུ་སླེབས། དེའི་མཐའ་སྐོར་རི་རྩེར་ན་བུན་
འཁྲིགས་ཏེ་ལྷ་སྒྲུང་ནང་བཤད་པ་ལྟར་གྱི་ངོ་མཚར་ཆེ་བའི་ཡུལ་ལྗོངས་ཀྱི་བཀོད་པ་
དེར་ལག་པ་རེག་རྒྱུ་བྱུང་ན་ཅི་མ་རུང་སྙམ་པའི་སེམས་ཚོར་དེ་ནི་ནམ་ཡང་བརྗེད་
ཐབས་མེད་པ་ཞིག་ཡིན།
དངོས་པོ་གསར་པར་སེམས་པ་ཤོར་ཆོག་ཡོད་པ་དེ་ནི་བྱིས་པའི་རང་བཞིན་
ཞིག་ཡིན། རྐང་པའི་འོག་ཏུ་རུམ་གདན་བཏིངས་པ་ལྟ་བུའི་སྔོན་ཆད་ལྷ་སར་མཐོང་
མྱོང་མེད་པའི་ཚོན་མདངས་རྣམ་པར་བཀྲ་བའི་སྤང་རྒྱན་མེ་ཏོག་ཚོས་གཞི་སྔོ་སེར་
སོགས་ཀྱིས་ཁེངས་འདུག དེ་བཞིན་དྭངས་ཤིང་བསིལ་བའི་ཆུ་ཀླུང་དེས་རྒྱལ་ས་
ལྷ་སའི་ཁོར་ཡུག་རྣམས་དྲན་གསོ་བཏང་བ་དང༌། མཚོ་དཀྱིལ་དུ་ཉ་མོ་འཁྱུག་པ་
དང་ཉི་འོད་ཕོག་པའི་མཚོ་ནང་གི་རྡེའུ་ཧྲུག་དེ་ཚོ་ཡང་ངོ་མཚར་སྐྱེ་འོས་པ་ཞིག་
འདུག ཕྱོགས་ཀུན་ཏུ་སྤང་ལྗོངས་མེ་ཏོག་གིས་ཁྱབ་པའི་རང་བྱུང་ཁོར་ཡུག་ནི་ཇི་
ཙམ་རྩ་ཆེ་ཡིན་པ་ཤེས་རྟོགས་བྱུང༌།
ཕྲན་ཚོ་མཚོ་ཁར་སྡོད་སྐབས་ངོས་རང་གི་རྟ་སྒྲོའི་ནང་ཡོད་པའི་ཞལ་སྟོབ་ཚ་
མོས་ཁྱེར་ཏེ་ངེད་གཉིས་རྩོད་པ་ཐུག་པར། ཞབས་ཕྱི་ཚོས་ཚ་མོ་ལོ་ན་ཆུང་བས་
ཞལ་སྟོབ་ཚང་མ་མཆོད་མི་ཐུབ་པས་གཅུང་མོར་ཕུལ་ཞེས་བར་འདུམ་བྱས་པ་ལྟར་
སྤྲད་པ་ཡིན། ཚ་མོས་དེ་ཁྱེར་ནས་རྟར་བཞོན་སྐབས་སྒམ་ཆུང་སྒ་སྒྲོམ་ལ་ཐུག་པའི་
སྐད་སྒྲས་རྟ་འདྲོགས་ནས་ལོ་ན་བདུན་ལས་མ་སོན་པའི་ཚ་མོ་ཨ་ལད་པད་ཀོག་
ལྟར་ཁྱེར་ཏེ་རྒྱུག་ཕྱིན་སོང༌། སྐབས་དེར་ང་ཚོ་སྐྱེལ་མི་དང་ཞབས་ཕྱི་ཚོ་འཇིགས་
དངངས་ཀྱིས་སྐད་རྒྱག་བཞིན་རྟའི་རྗེས་སུ་རྒྱུག་པ་དང༌། ཨ་ཞང་ལགས་ཀྱང་སྐུ་
རླུང་བཞེངས་ཏེ་རྟར་རྗེས་འདེད་གཏོང་བ་གནང༌། ཚ་བོ་ང་གཉིས་ནི་ངུས་ནས་སྡོད་
རྒྱུ་ལས་གཞན་བྱ་ཐབས་མེད་པར་ལུས།
ཨ་ཞང་ལགས་རྟ་གཅུན་མཁས་པས་རྟ་དེ་ཐང་ཆད་ནས་ཅུང་དལ་འགྲོས་
བྱེད་པ་དང་བཟུང་ཐུབ་པ་བྱུང༌། ཚ་མོ་ནི་སྒ་སྒྲོམ་ལ་བརྡར་ནས་སྨུག་ཐིག་ཕྲན་
བུ་ཆགས་ཏེ་ཞེད་སྣང་ངང་བསྡད་འདུག་ཀྱང༌། སྒ་སྒྲོམ་དེས་ཁོང་གི་ཚེ་སྲོག་
བསྐྱབས་ཐུབ་པ་བྱུང་ཡོད།
ཕྲན་ཚོའི་ཕྱོགས་བསྐྱོད་འདི་སྔོན་ཚུད་ནས་གྲ་སྒྲིག་འཐུས་ཚང་བྱས་པ་ཞིག་
ཡིན་པར་བརྟེན། ཚ་མོར་དཀའ་ངལ་འཕྲད་པ་ལྟ་བུའི་ཉེན་ཁ་ཆེ་བ་གཞན་དག་གང་
ཡང་མ་བྱུང༌། བོད་དང་འབྲས་ལྗོངས་ཀྱི་ས་མཚམས་ནས་ང་ཚོ་ཆུ་འབི་སྟེ་མེ་ཏོག་
གི་ལུང་གཤོངས་ཟེར་བ་བརྒྱུད་དེ་འགྲོ་སྐབས། མེ་ཏོག་སྣ་ཚོགས་དང་ལུམ་འབྲས་
དམར་པོ་སོགས་ཀྱིས་ཕྱུག་པའི་སྒྱུ་མ་ལྟ་བུའི་ས་ཁུལ་དེར་གནའ་སྔ་མོ་ནས་ཨིན་ཇི་
བ་མང་པོ་སྤྲོ་འཆམ་ལ་ཡོང་གི་ཡོད་འདུག
ཕྲན་ཚོ་ས་མཚམས་བརྒལ་ཟིན་པ་དང་ཞབས་ཕྱི་ཚོས་བཟོད་སྒོམ་སྡུག་རུས་ཆེ་
བའི་ང་ཚོའི་བཞོན་རྟ་རྣམས་ཁྲིད་དེ་ལྷ་སར་ཕྱིར་ལོག་བྱས་སོང༌།
རིག་གཞུང་སྣེ་མང་འདུས་པའི་འབྲས་ལྗོངས་ཀྱི་ཡུལ་ལུང་དེ་ནི་བོད་ཡུལ་
དང་ཅུང་མི་འདྲ་བ་འདུག་པས། ཕྲན་རང་འཛམ་གླིང་གཞན་ཞིག་ཏུ་སླེབས་པ་
ལྟ་བུའི་ཚོར་སྣང་བྱུང༌། སྤྱིར་འབྲས་ལྗོངས་ཁུལ་དུ་འགྲུལ་སྐྱེལ་སྣུམ་འཁོར་ཆུང་
བ་ས་ཕྱོགས་གང་སར་མཐོང་རྒྱུ་འདུག འོན་ཀྱང་འབྲས་ལྗོངས་ཆོས་རྒྱལ་གྱིས་
གཏོང་གནང་བའི་སྣུམ་འཁོར་ཐོག་བསྐྱོད་རྒྱུ་བྱུང་བ་ནི་མི་ཚེའི་ནང་ཐེངས་དང་པོ་
ཡིན། ཕྲན་རང་༸གོང་ས་མཆོག་གིས་བཟོ་བཅོས་གནང་བའི་སྣུམ་འཁོར་རྙིང་པ་
ཌོཇ་ཟེར་བ་དྲན་ལམ་དུ་འཆར་ཡང༌། དེང་དུས་ཀྱི་སྣུམ་འཁོར་ཆུང་བའི་རིགས་ཐག་
ཉེ་ནས་མཐོང་མྱོང་མེད། ཕྲན་ཚོ་ས་མཚམས་ནས་བབས་ཏེ་སྣུམ་འཁོར་ནང་ཞུགས་
སྐབས་མགོ་ན་མི་ཡོང་ངམ་སྙམ་པའི་ཞེད་སྣང་བྱུང་ཡང་། གཡང་གཟར་ཆེ་ལ་ཀྱོག་
ལམ་མང་བའི་ལམ་འཕྲང་དེས་རང་གི་བློ་ཁོག་གིས་ལྕོགས་མི་ཐུབ་པའི་འཇིགས་
སྣང་དྲག་པོ་ཞིག་སྐྱེས་བྱུང༌།
དེར་སླེབས་པའི་བོད་པའི་ཚོང་པ་རྣམས་ཀྱི་རང་གི་རྟ་དྲེལ་རྣམས་རྟ་རར་
བཅོལ་ཏེ་སྣུམ་འཁོར་ལ་ཞུགས་ནས། ཀ་རྡོར་ཁུལ་དུ་ཉོ་ཆ་རྒྱག་པར་བསྐྱོད་རྗེས་
ཚོང་ཟོག་རྣམས་རྟ་དྲེལ་ལ་བཀལ་ནས་བོད་དུ་ཕྱིར་ལོག་བྱེད་ཀྱི་འདུག བོད་པ་
ཚོང་པ་ཚོས་ཁུལ་དེར་ཡོད་པའི་རྒྱ་བལ་འབྲུག་གསུམ་གྱི་ཚོང་པ་དང་མཉམ་དུ་ཚོང་
འབྲེལ་བྱེད་ཀྱི་འདུག དེ་དུས་མི་ཚོས་ནུབ་ཕྱོགས་པའི་ཆས་གོས་གྱོན་པ་མཐོང་བ་
དང་པོ་ཡིན།
འབྲས་ལྗོངས་ཀྱི་རྒྱལ་ས་སྒང་ཏོག་ཏུ་ཉིན་མང་བསྡད་རྗེས་ཀ་སྦུག་ཕྱོགས་སུ་
ཐོན། དེར་གཅེན་མོའི་གྲོགས་མོ་ཚོའི་བཀའ་དྲིན་ལ་བརྟེན་ནས་ཕྲན་ཚོ་ཨ་ཡར་
ལེཎྜ་ཡེ་ཤུའི་བཙུན་མས་འགོ་འཁྲིད་པའི་ཀ་སྦུག་ཡེ་ཤུའི་སློབ་གྲྭར་སློབ་དུས་ཀྱི་བར་
མཚམས་སུ་འཛུལ་ཞུགས་བྱ་རྒྱུའི་གོ་སྐབས་ཐོབ་བྱུང༌།
ཚ་བོ་དང༌། ཚ་མོ། ཕྲན་གསུམ་བོད་ཆས་ཕུད་དེ་སློབ་གྲྭའི་སྒྲིག་ཆས་གྱོན་
ནས་བྱིས་པའི་གནས་སྐབས་ཀྱི་འཆར་ཅན་བྱེད་སྒོར་གློ་བུར་འགྱུར་བ་གཏོང་འགོ་
ཚུགས། སྐབས་རེ་ང་ཚོས་དེ་ནི་གཉིད་ལམ་འཚུབ་པོ་ཞིག་ཡིན་པ་དང་གཉིད་སད་
ཚེ་སྔར་བཞིན་ལྷ་སར་ཡོད་ཤག་བྱེད་ཀྱི་ཡོད་ཀྱང༌། དེ་ནི་གཉིད་ལམ་མ་ཡིན་པར་
དངོས་ཡོད་གནས་སྟངས་ཤིག་སྟེ་དུས་དེ་ནས་བཟུང་ངེད་གསུམ་ཨིན་སྐད་ཁོ་ན་
རྒྱག་སའི་གཏན་སློབ་ཅིག་ནང་སྦྱོང་བརྡར་བྱེད་འགོ་བཙུགས། སྟབས་ལེགས་པ་
ཞིག་ལ་སློབ་གྲྭ་དེར་སྐད་ཆ་ཤོད་རེས་བྱེད་ས་ལྷ་ས་ནས་ཕེབས་པའི་ན་གཞོན་
ཉི་ཤུ་ཙམ་འདུག ཁོང་ཚོ་ཁ་ཤས་ཀྱི་མིང་དྲན་ཡང་ཁག་གཅིག་གི་མིང་གསལ་པོ་
མི་དྲན་པས་དགོངས་སེལ་ཞུ་རྒྱུ་ཡིན། དེ་དག་ནི་ང་ཕོད་ངག་དབང་འཇིགས་མེད་
ལགས་ཀྱི་བུ་ཕྲུག་བཞི་སྟེ་(བུ་གཉིས་དང༌། བུ་མོ་པདྨ་ལགས་དང་ལུང་རིགས་
ལགས།) ཚེ་རིང་ལགས། ཨང་ཀི་ལགས། གཡུ་ཐོག་བཀྲ་ཤིས་དཔལ་སྒྲོན་
ལགས། གཡུ་ཐོག་ཐུབ་ཆོས་ལགས། ནོར་ལྷ་ལགས། ནོར་འཛིན་ལགས། ཟུར་
ཁང་དབྱངས་ཅན་ལགས། སྤོ་མདའ་ཚང་དབང་མོ་ལགས། ཕུན་ཁང་བསོད་སྒྲོན་
ལགས་དང་འཆི་མེད་ལགས། གླང་མདུན་པདྨ་ལགས་དང་ཚེ་རིང་སྒྲོལ་མ་ལགས་
བཅས་འདུག དེ་མིན་འབྲས་ལྗོངས་པའི་ཕྲུ་གུ་ཁག་གཅིག་འདུག་པ་ཁོང་ཚོས་བོད་
སྐད་ཤེས་ཀྱི་འདུག་སྟབས་སྐད་སྒྱུར་གྱི་དཀའ་ངལ་མི་འདུག་ཀྱང་། ང་ཚོས་ཨིན་
སྐད་གང་མྱུར་ཤེས་ཐབས་བྱས་པ་ཡིན།
སློབ་གྲྭའི་གཙོ་འཛིན་བཙུན་མ་རྣམས་སློབ་ཕྲུག་ལ་བརྩེ་གདུང་ཆེན་པོ་གནང་
མཁན་ཤ་སྟག་རེད་འདུག ཕྲན་ཚོའི་འཛིན་གྲྭའི་ནང་སློབ་ཕྲུག་ ༢༥ ཡོད་པའི་
ཁོངས་ནས་བོད་དང༌། བལ་ཡུལ། ནུབ་བེངྒལ། བརྨཱ། ཨིན་རྒྱ་འདྲེས་མ། དེ་
མིན་རྒྱ་གར་གྱི་ས་ཁུལ་ཁག་ནས་ཡོང་བའི་མི་རིགས་འདྲ་མིན་འདུག མཚན་མོ་
ཉལ་ཁྲི་ ༥༠ ཙམ་ཤོང་བའི་ཉལ་ཁང་ཆེན་པོ་དེའི་ནང་ཉལ་སྐབས་ཕྲན་རང་ལས་
སླ་པོར་གོམས་འདྲིས་བྱུང་ཡང༌། ཚ་མོ་རྣམ་ཀུན་ཨ་མ་ལགས་དང་མཉམ་དུ་ཉལ་
གྱི་ཡོད་སྟབས་དཀའ་ངལ་ཏོག་ཙམ་འཕྲད་སོང༌། ཉལ་ཁང་ལ་གཟིགས་རྟོག་གནང་
མཁན་བཙུན་མ་ཚོས་དགོང་མོ་དང་པོ་ཚ་མོ་ངོས་ཀྱི་འཁྲིས་ལ་ཉལ་བཅུག་ཀྱང༌། ཚ་
མོ་ཉལ་ཁྲི་ནས་ལྷུང་ཞིང་འཁུན་སྒྲ་སྒྲོག་བཞིན་འདུག་པ་དེས་ཕྲན་རང་གློ་བུར་གཉིད་
སད་བྱུང་བ་ལམ་སང་ཡར་བླངས་ཏེ་བསྙལ་བས་གཉིད་ཤོར་སོང༌།
དེ་རྗེརྗེས་གཅེགཅེན་མོམོའི་སྐུ་གཟུ གས་ཀྱང་ཕྲན་བུ་དྲག་སྐྱེད་བྱུང་ཡོད་པ་
མངོན་ཞིང་། ཀལ་ཀཏྟཱར་སྨན་བཅོས་གྲུབ་རྗེས་གཅེན་མོ་སྟངས་དཔྱལ་གཉིས་ཀ་
སྦུག་ཏུ་ཁང་པ་ཞིག་གླས་ནས་བཞུགས་རྒྱུ་ཐག་གཅོད་གནང་སྟབས། བདུན་རེའི་
གཟའ་ཉི་མ་དང་དེ་མིན་གུང་གསེང་ནམ་ཡིན་ལ་ང་ཚོ་གཅེན་མོའི་སར་འགྲོ་རྒྱུ་རག་
གི་ཡོད། ང་ཚོས་འབྲས་ལྗོངས་སུ་ཡང་ཡང་བསྐྱོད་དེ་ལྷ་སར་རླུང་འཕྲིན་བརྒྱུད་
འབྲེལ་བ་བྱེད་སྐབས་བོད་ཀྱི་གནས་ཚུལ་ནི་འཇིགས་དངངས་ཅན་ཞིག་ཏུ་གྱུར་ཡོད་
འདུག དེ་དུས་བོད་ཀྱི་ས་ཁུལ་ཁག་གཅིག་ལ་རྒྱའི་དཔུང་དམག་གིས་བཙན་འཛུལ་
བྱས་ཏེ་ཆབ་མདོར་དྲག་གནོན་བྱས་པ་སོགས་གནས་སྟངས་ཛ་དྲག་གཉན་འཕྲང་
ཤིན་ཏུ་ཆེ་བ་དང༌། རྒྱལ་ས་ལྷ་སར་ཡང་དྲག་པོའི་དབང་བསྒྱུར་བྱས་ཟིན་ཡོད་སྐོར་
དཀྲོག་གཏམ་སྣ་ཚོགས་བརྗོད་ཀྱི་འདུག
ཕྱི་ལོ་ ༡༩༥༠།༡༩༥༡ ལོའི་དགུན་ཁའི་གུང་གསེང་དང་བསྟུན་ནང་མི་རྣམས་
ཞལ་ལག་མཆོད་པའི་སྐབས་ཤིག་ལ་གཅེན་མོས། ༸གོང་ས་ྋསྐྱབས་མགོན་ཆེན་
པོ་མཆོག་གིས་བོད་རྒྱལ་ཁབ་ཀྱི་ལུགས་ཟུང་ཆབ་སྲིད་ཀྱི་ཐུགས་འགན་ཆ་ཚང་
བཞེས་ཡོད་སྐོར་གསུངས་སོང༌། སྤྱིར་བཏང་བྱས་ན་དགུང་གྲངས་༡༨ ལ་མ་
ཕེབས་བར་དུ་རྒྱལ་ཁབ་དབུ་ཁྲིད་ཀྱི་ཐུགས་འགན་འབུལ་སྲོལ་མེད་ཀྱང་། གཉན་
འཕྲང་དཀའ་ཉེན་ཆེ་བའི་དུས་དེར་བོད་གཞུང་དང༌། སྲིང་སྐྱོང་རིན་པོ་ཆེ། དགོན་
སྡེ་ཁག ཆབ་འབངས་སེར་སྐྱ་བཅས་ཚང་མས་༸གོང་ས་མཆོག་ལ་རྒྱལ་ཁབ་དབུ་
ཁྲིད་ཀྱི་ཐུགས་འགན་དགྱེས་བཞེས་ཡོང་བའི་གསོལ་བ་ཕུར་ཚུགས་སུ་བཏབ་པར་
བརྟེན། ༸གོང་ས་སྐུ་ཕྲེང་བཅུ་བཞི་པ་ཆེན་པོ་མཆོག་དགུང་གྲངས་ ༡༦ ལས་
ཕེབས་མེད་རུང་། བོད་ཁ་བ་གངས་ཅན་པའི་ལུགས་ཟུང་ཆོས་སྲིད་གཉིས་ཀྱི་
ཐུགས་འགན་ཡོངས་རྫོགས་བཞེས་དགོས་བྱུང་ཡོད་འདུག
རྒྱ་དམར་གྱིས་བོད་ཀྱི་རྒྱལ་ས་ལྷ་སར་བཙན་འཛུལ་དྲག་གནོན་བྱེད་ཉེའི་
སྐབས་གཞུང་ས་མཆོག་ནས་བོད་རྒྱལ་ཁབ་ཀྱི་རང་དབང་དང༌། ྋརྒྱལ་བའི་སྐུ་ཕྱྭ་
སྲུང་སྐྱོབ་སླད་༸གོང་ས་ྋསྐྱབས་མགོན་ཆེན་པོ་མཆོག་ལྷ་ས་ནས་ཉེན་གཡོལ་དུ་
ཆིབས་བསྒྱུར་གནང་ན་ལེགས་ཚུལ་༸སྙན་སེང་ཞུས་ཡོད་འདུག དེ་རྗེས་སྐུ་བཅར་
ཞབས་ཞུ་བ་རྣམ་པ་དང་སྐུ་སྲུང་དམག་མི་བཅས་ནས་གསེར་དངུལ་རིན་ཆེན་
སོགས་ཀྱི་སྐུ་ཆས་ཕྲན་བུ་བསྣམས་ཏེ་༸གོང་ས་མཆོག་སྐུ་འཁོར་ལྷན་རྒྱས་གྲོ་མོ་
བརྒྱུད་ཉེན་གཡོལ་དུ་ཆིབས་བསྒྱུར་བསྐྱངས་ཤིང༌། ྋགོང་ས་མཆོག་གིས་མཐའ་མ་
དགོས་གལ་བྱུང་ཚེ་རྒྱ་གར་དུ་སྐྱབས་བཅོལ་ལ་ཕེབས་རྒྱུའི་དགོངས་པ་འཁོར་ཡོད་
ཚོད། འབྲས་ལྗོངས་ཀྱི་ས་འོག་དོས་ཁང་ནང་གསེར་དངུལ་རིན་ཆེན་སྦ་འཇོག་བྱས་
པ་རྣམས་ལོ་ཤས་རྗེས་བོད་མི་སྐྱབས་བཅོལ་དུ་འབྱོར་ཐེངས་དང་པོ་ཚོར་བེད་སྤྱོད་
གཏོང་རྒྱུ་བྱུང་ཡོད་འདུག
ཀ་སྦུག་ཏུ་སྡོད་རིང་སེམས་ཁྲལ་བྱེད་དགོས་པའི་གནས་ཚུལ་ཇེ་མང་འགྲོ་
བར་མ་ལྟོས་པར་གཅེན་མོས་ཨ་མ་ལགས་དང༌། གཅེན་པོ་བློ་བཟང་བསམ་གཏན་
ལགས། གཅུང་པོ་བསྟན་འཛིན་ཆོས་རྒྱལ་ལགས་དང་ལྷན་དུ་འབྲས་ལྗོངས་ཀྱི་ཉེ་
འགྲམ་ས་མཚམས་གྲོ་མོ་ཆུ་འབི་ཐང་དུ་༸གོང་ས་མཆོག་མཇལ་འཕྲད་ཆེད་བསྐྱོད་
རྒྱུ་རེད་ཅེས་གསུངས་བྱུང་བར་ཕྲན་རང་དམིགས་བསལ་དགའ་པོ་བྱུང་། ང་ཚོ་ཕྲུ་
གུ་ཚོས་(སྐབས་དེར་ང་ལོ་བཅུ་སོན་ཙམ་)༸གོང་ས་མཆོག་མཇལ་བཅར་དུ་འགྲོ་
དགོས་རྒྱུ་མཚན་ཇི་ཡིན་དང༌། ཆབ་སྲིད་ཀྱི་དཀའ་རྙོག་ལ་གདོང་ལེན་གནང་དགོས་
བྱུང་བ་སོགས་ཀྱི་གནས་ཚུལ་ཞིབ་ཕྲ་མི་ཤེས་ཀྱང་བོད་ནང་ཛ་དྲག་གི་དོན་རྐྱེན་ཞིག་
བྱུང་ཡོད་པ་ཤེས་ཀྱི་ཡོད། དེ་སྐབས་གཅེན་པོ་བློ་བཟང་བསམ་གཏན་ལགས་དགུང་
ལོ་ ༢༠ ལས་སོན་མེད་རུང་བོད་གཞུང་གི་གནད་ཡོད་མི་སྣའི་ཁོངས་སུ་ཚུད་ཡོད།
གཞུང་ཞབས་བགྲེས་པ་རྣམས་ཚོགས་འདུ་འཚོགས་རིང་ང་ཚོ་ཐག་རིང་གི་ཆུ་
ཁར་འགྲོ་ཡི་ཡོད། ཁོང་རྣམ་པ་སྐབས་རེ་ཚོགས་འདུ་ཉིན་གང་གནང་བར་མ་ཟད་
མཚན་མོ་ཕྱི་པོའི་བར་བཀའ་བསྡུར་གནང་སྟེ་བཞུགས་ཀྱི་འདུག གཅེན་པོ་བློ་བཟང་
བསམ་གཏན་ལགས་ཀྱི་ངོ་ཤེས་གྲོགས་པོ་སྐུ་ཞབས་ཧེན་རི ཀ་ལགས་ཐག་རིང་ལ་
གོམ་བགྲོད་ཕེབས་རྒྱུར་མཉེས་པོ་ཡོད་པ་དང༌། ཞབས་ཕྱི་ཕལ་མོ་ཆེའང་ང་ཚོ་དང་
མཉམ་དུ་ཡོང་གི་ཡོད། ང་ཚོས་ཆུ་ཁར་རྡོ་ཧྲུག་གི་ཆུ་རགས་བཟོས་ནས་ཉ་ཆེན་
བཟུང་གི་ཡོད། སྐུ་ཞབས་ཧེན་རི ཀ་ལགས་ཀྱིས་ཉ་ཤའི་ཚལ་བཟོ་འདོད་གནང་གི་
འདུག་ཀྱང་ང་ཚོས་ཉ་དེ་ཚོ་ཆུའི་ནང་རང་འཇགས་གློད་ཀྱི་ཡོད། ང་ཚོ་ཕྲུ་གུ་ཚོས་
རྩེད་མོའི་ཆེད་ཉ་བཟུང་གི་ཡོད། ཨོསྦི་ཡའི་གྲོགས་པོ་ཚོས་ཆུ་ནང་གི་ཉ་གསོན་
པོ་བཟུང་ནས་ཁ་ཟས་སུ་བེད་སྤྱོད་བྱེད་སྟངས་འདི་ནི་ང་ཚོས་ཡ་མཚན་དུ་མཐོང་
ཡང༌། ཁོང་ཚོར་དེ་ལྟར་བྱེད་མི་བཅུག་ཀ་མེད་ཐུག་གི་ཡོད།
ཉིན་གཅིག་ང་ཚོའི་ཞབས་ཕྱི་གཅིག་གིས་ཆུའི་ནང་དུ་རྡོ་བཞུས་པ་སྟེས་དབང་
གིས་ཉ་ཞིག་ལ་ཕོག་སྟེ་ཤི་འདུག སྐུ་ཞབས་ཧེན་རིཀ་ལགས་ཀྱིས་ཉ་དེ་ཁྱེར་ནས་
དགོང་མོ་ཁ་ལག་བཟོས་པ་དྲན་གྱི་འདུག
ཕྱི་དྲོ་ཞིག་མཉམ་སྦྲེལ་རྒྱལ་ཚོགས་ནས་ནིའུ་ཡོག་ཚོགས་ཆེན་ཐོག་རྒྱ་དམར་
གྱི་བཙན་འཛུལ་འགོག་ཐབས་དང༌། བོད་དོན་དཀའ་རྙོག་སྐོར་གླེང་སློང་བྱ་རྒྱུ་མིན་
པའི་ཐག་གཅོད་བྱས་པ་དེའི་ཁོངས་ཨིན་ཡུལ་ཡང་ཡོད་པ་ཤེས་བྱུང༌། ཕྲན་གྱིས་
༸གོང་ས་མཆོག་གི་ཞལ་རས་ནས་སྐུ་ངལ་དང་ཐུགས་ཕམ་ཆེན་པོ་ཡོད་པའི་རྣམ་པ་
མཇལ་བྱུང་། དུས་ཡུན་གང་ཙམ་སོང་རྗེས་ཛ་དྲག་གི་དོན་རྐྱེན་དེར་ཡ་ལན་མ་བྱས་
པར་སྣང་མེད་ལྟ་བུར་བཞག་པའི་རྒྱུ་མཚན་ཇི་ཡིན་གསལ་མཁྱེན་ཐུབ་འདུག (ཕྲན་
རང་ཕྲུ་གུ་ཡིན་པའི་ཆ་ནས་གནས་སྟངས་འདིའི་ཐད་རྟོག་ཞིབ་བྱ་རྒྱུའི་ནུས་པ་ལྡེང་
ངེས་མེད་སྙམ།)
བོད་འདི་ས་བབས་གནས་སྟངས་ཀྱི་ཆ་ནས་བོད་མི་རྣམས་ཁེར་སྡོད་བྱས་ཏེ་
འགོག་སྲུང་ཐབས་བྱུས་ཀྱིས་བཙན་ས་བཟུང་སྟེ་བསྡད་པར་བརྟེན། བོད་ཀྱི་རྒྱལ་
ས་ལྷ་སར་ཕྱི་མི་འགྲོ་བསྐྱོད་མི་ཆོག་པའི་བཀག་སྡོམ་གྱི་གྲོང་ཁྱེར་ཞིག་ཏུ་ངོས་
འཛིན་གྱིས་མཉམ་སྦྲེལ་རྒྱལ་ཚོགས་ཀྱི་འཐུས་མི་ཚོས་བོད་དོན་ཐོག་ཡ་ལན་བྱས་
མེད་ཚོད། ད་བར་བོད་རྒྱལ་ཁབ་འདི་བཞིན་སྲུང་སྐྱོབ་ཐུབ་པ་ནི་༸རྒྱལ་དབང་སྐུ་
ཕྲེང་བཅུ་གསུམ་པ་ཆེན་པོ་མཆོག་གིས་རྒྱ་ནག་དང་མཉམ་དུ་ཆིངས་ཡིག་གང་ཞིག་
ལའང་མཚན་རྟགས་མ་བཀོད་པ་དང༌། རྒྱལ་ཁབ་ཕན་ཚུན་དབར་གཞུང་ཚབ་བསྐོ་
གཞག་མ་གནང་བའམ་ཡང་ན་མཐུན་ཚོགས་རྒྱལ་ཁབ་ནང་མཉམ་ཞུགས་མ་གནང་
བ་བཅས་ཀྱི་དགེ་མཚན་ཡིན་ངེས། ༸གོང་ས་མཆོག་དང་གཞུང་ཞབས་སེར་སྐྱ་
བོད་མི་མང་ཚོགས་བཅས་ཀྱིས་བོད་རྒྱལ་ཁབ་རང་དབང་རང་བཙན་ཡིན་པ་འདི་ལ་
སུ་ཐད་ནས་རྩོད་གཞི་ཡོང་དོན་གང་ཡང་མེད་དགོངས་ཡོད་འདུག
ཕྱི་ལོ་ ༡༩༡༣ ལོར་༧རྒྱལ་དབང་སྐུ་ཕྲེང་བཅུ་གསུམ་པ་ཆེན་པོ་མཆོག་གིས་
བོད་རང་བཙན་གཙང་མའི་གནས་སྟངས་གསལ་བསྒྲགས་བསྐྱངས་པ་དང༌། ཆབས་
ཅིག་གལ་ཆེའི་ལེགས་བཅོས་ཀྱི་ཕྱག་ལས་ཁག་རིམ་པས་ཕྱག་ལེན་བསྟར་གནང་
མཛད་ཡོད། དེ་དག་ནི་གྲོང་དང་གྲོང་བརྡལ་ཁག་ཏུ་དགོས་མཁོ་ཆེ་བའི་སྦྲག་
ཟམ་དང༌། སྦྲག་རྟགས། ཏར་འཕྲིན་གསར་འཛུགས། བོད་དངུལ་ཤོག་ལོར་
སོགས་དཔར་འགྲེམས། ཕྱོགས་མཚུངས་བོད་རང་བཙན་ཡིན་པའི་ཁུངས་སྐྱེལ་
ར་སྤྲོད་ཀྱི་བདེན་དཔང་ཆེད། རྒྱལ་སྤྱིས་ངོས་འཛིན་ཡོད་པའི་བོད་ཀྱི་ཕྱིར་བསྐྱོད་
མཐོང་མཆན་ལག་འཁྱེར་ཡང་བཟོ་གནང་མཛད་ཡོད།
རྒྱ་ནག་གཞུང་ནས་གྲོས་མོལ་བྱ་རྒྱུར་མགྲོན་འབོད་ཞུས་པ་ལྟར་བོད་གཞུང་
གི་སྐུ་ཚབ་མི་སྣ་ལྔ་པེ་ཅིང་དུ་གཏོང་གནང་མཛད་པ་དང༌། ཕྱི་ལོ་ ༡༩༥༡ ཟླ་
༥ ཚེས་ ༢༣ ཉིན་རྒྱ་དམར་གྱི་དྲག་པོའི་བཙན་ཤེད་འོག་གྲོས་མཐུན་དོན་
ཚན་ ༡༧ ལ་མཚན་རྟགས་བཀོད་དགོས་བྱུང་ཡོད། དེ་ནི་པེ་ཅིང་གཞུང་གིས་དུས་
ད་ལྟའང་རྒྱལ་སྤྱིའི་མང་ཚོགས་མདུན་བོད་རྒྱལ་ཁབ་དབང་སྒྱུར་བྱེད་པའི་ཐོབ་ཐང་
ཁོང་ཚོར་ཡོད་པའི་ཁུངས་སྐྱེལ་ར་སྤྲོད་ཀྱི་དཔེ་གཞིར་བགྲང་གི་ཡོད། ཕྲན་རང་དེ་
དུས་ལོ་ན་ཤིན་ཏུ་ཕྲ་བས་འདི་ལྟ་བུའི་རྒྱ་ཆེའི་ཆབ་སྲིད་ཀྱི་གནད་དོན་ཤེས་རྟོགས་
ཐུབ་པར་ལོ་ན་གང་ཙམ་སླེབས་དགོས་པ་ཡིན་སྙམ། གྲོས་མཐུན་དོན་ཚན་དེས་བོད་
རྒྱལ་ཁབ་རྒྱ་ནག་གི་དབང་སྒྱུར་འོག་ཚུད་པ་དང༌། རྒྱ་ནག་གཞུང་གིས་བོད་དབང་
སྒྱུར་ཐུབ་ཆེད་པེ་ཅིང་དུ་དམ་ཕྲུག་བརྫུས་མ་བཟོས་ཏེ་བོད་ཀྱི་སྐུ་ཚབ་ཚོ་གྲོས་མཐུན་
ཐོག་བཙན་དབང་འོག་ས་རྟགས་བཀོད་བཅུག་པ་རེད་འདུག གོང་ཞུས་བཞིན་གྲོས་
མཐུན་དོན་ཚན་དེ་དག་ད་ལྟའི་ཆར་རྒྱ་དམར་གྱི་ཐབས་བྱུས་ལག་བསྟར་བྱེད་པའི་
གཞི་རྩར་གྱུར་ཡོད། རྒྱ་ནག་གཞུང་གིས་བོད་ཀྱི་སྐུ་ཚབ་རྣམ་པར་བཙན་པོ་དབང་
ཡོད་ཀྱིས་འཇོག་ཏུ་བཅུག་པའི་གྲོས་མཐུན་གྱི་དོན་ཚན་ཆ་ཚང་རྗེས་སུ་ཁོང་ཚོས་
བརྩི་མེད་བརྡལ་བཤིག་བཏང་བ་རེད།
བོད་ཀྱི་སྐུ་ཚབ་རྣམ་པ་པེ་ཅིང་དུ་བཞུགས་པའི་སྐབས་དེར་ཕྲན་ཚོའི་གུང་
གསེང་རྫོགས་ཏེ་ཀ་སྦུག་ཡེ་ཤུའི་སློབ་གྲྭར་ཕྱིར་ལོག་བྱེད་པའི་དུས་ཚོད་འཁེལ་
ཡོད། སྐབས་དེར་༸གོང་ས་མཆོག་གྲོ་མོ་དུང་དཀར་དགོན་པར་སྐུ་བཞུགས་གནང་
ཡོད། དེ་དུས་རྒྱ་དམར་གྱི་སྐུ་ཚབ་དམག་དཔོན་ཞིག་འབྱོར་ནས་༸གོང་ས་མཆོག་
མཇལ་འཕྲད་ཞུས་ཡོད། ྋགོང་ས་མཆོག་ལྷ་སར་རང་འཇགས་ཕྱིར་ལོག་གནང་
དང༌། ཡང་ན་རྒྱ་གར་ནང་སྐྱབས་བཅོལ་དུ་ཕེབས་རྒྱུ་ནང་མའི་བཀའ་བསྡུར་གནང་
བའི་མཐའ་མར་བོད་དུ་ཆིབས་བསྒྱུར་གནང་རྒྱུ་ཐུགས་གཏན་འཁེལ་འདུག ༸གོང་
ས་མཆོག་བོད་དུ་ཆིབས་བསྒྱུར་མ་གནང་གོང་ཨ་མ་ལགས་དང་གཅུང་པོ་རྣམ་
གཉིས་ཀ་སྦུག་ཏུ་གཅེན་མོའི་སར་བཞུགས་པར་ཕེབས་ཡོད། དེ་དུས་རྒྱ་དམར་
བཙན་འཛུལ་བ་ཚོར་ཞུ་འབོད་གནང་ཐུབ་མཁན་༸གོང་ས་མཆོག་ལས་གཞན་མེད་
པར་བརྟེན། རྒྱ་ནག་པེ་ཅིང་དུ་འཚམས་གཟིགས་ལ་གདན་ཞུའི་མགྲོན་བརྡ་ཕུལ་
བར་ཞལ་བཞེས་གནང་དགོས་བྱུང་ཡོད་འདུག དེ་སྐབས་ལྷ་སར་ཡོད་པའི་མི་མང་
ཚོས་༸གོང་ས་མཆོག་རྒྱ་ནག་ཏུ་འཚམས་གཟིགས་ལ་ཕེབས་ཚེ། བོད་དུ་ཕྱིར་
ཕེབས་གནང་ཐུབ་རྒྱ་ཡིད་ཆེས་དཀའ་བ་ལྟ་བུས་འཇིགས་སྣང་ངང་གནས་དགོས་
བྱུང་འདུག
ཨ་མ་ལགས་ཀ་སྦུག་ཏུ་བཞུགས་རྒྱུན་རིང་གཅེན་པོ་རྒྱལ་ལོ་དོན་གྲུབ་ལགས་
སྟངས་དཔྱལ་གཉིས་ལྷན་དུ་ཕེབས་ཀྱི་ཡོད་པར་ང་ཚོ་མཇལ་འདོད་ཆེན་པོའི་ངང་
གནས་ཡོད། དེའི་རྗེས་ཙམ་ལ་གཅེན་པོ་བགྲེས་པ་ཐུབ་བསྟན་འཇིགས་མེད་ནོར་བུ་
ལགས་ཀྱང་རྒྱའི་དཔུང་དམག་གིས་བཀག་སྡོམ་བྱས་པའི་སྐུ་འབུམ་དགོན་པ་ནས་
ཕྱིར་ཕེབས་ཐུབ་སྟེ་ངོ་མཇལ་བྱུང་། གཅེན་པོ་ཀ་སྦུག་ཏུ་མ་ཕེབས་གོང་ལྷ་སར་
ཕེབས་ཏེ་རང་གཞུང་དང་ྋགོང་ས་ྋསྐྱབས་མགོན་ཆེན་པོ་མཆོག་ལ་རྒྱ་དམར་གྱིས་
དྲག་རྩུབ་སྡུག་སྦྱོང་བཏང་ཚུལ་སོགས་བརྗོད་འདུག གཅེན་པོས་ཁོང་ཅག་དུས་ཡུན་
ཟླ་བ་མང་པོ་བཞུགས་ཡུལ་ཐེ་ཝན་ལ་མ་ཕེབས་གོང་ཧྲང་ཧད་ལ་མཇལ་འཕྲད་བྱུང་
ཚུལ་གསུངས་བྱུང༌། དེ་རྗེས་གཅེན་པོ་ཐུབ་བསྟན་འཇིགས་མེད་ནོར་བུ་ལགས་ཨ་
རིར་ཕེབས་རྒྱུ་ཐག་གཅོད་གནང་འདུག ཁོང་ནི་ལོ་ངོ་སུམ་ཅུ་སྟེ་ཕྱི་ལོ་༡༩༨༠ ལོ་
ཙམ་ལ་མ་གཏོགས་སྐུ་འབུམ་དགོན་པར་ཕྱིར་ཕེབས་གནང་ཐུབ་མེད།
ཕྱི་ལོ་ ༡༩༥༡ ལོ་འདི་ནི་ཕྲན་ཚོ་ནང་མི་ཕན་ཚུན་ཞལ་གྱེས་དགོས་པའི་དུས་
ཚོད་དངངས་འཚབ་ཅན་ཞིག་ཆགས་ཡོད། དེ་ཡང་ཚ་བོ་བསྟན་འཛིན་ངག་དབང་
ནོརཐ་པོནཊ་སེན ཌ་ཇོ་སེཕ་ North Point St. Joseph སློབ་གྲྭ་དང༌། ཚ་མོ་
ང་གཉིས་འཆར་ལོའི་དཔྱིད་འགོ་ཚུགས་སྐབས་རྡོར་གླིང་ལོ་རེ་ཊོ་ཀོན་ཝེན ཊ་Lo-
reto Convent གཏན་སློབ་ཏུ་འཛུལ་ཞུགས་བྱས་པ། ཨ་མ་ལགས་དང་གཅེན་
མོ་སྟངས་དཔྱལ་གཉིས་དེ་སྐབས་༸གོང་ས་ྋསྐྱབས་མགོན་ཆེན་པོ་མཆོག་གིས་
ལུགས་ཟུང་ཆོས་སྲིད་གཉིས་ཀྱི་ཐུགས་འགན་བཞེས་ཡོད་པར་བརྟེན། ཞབས་
འདེགས་གང་ཐུབ་ཞུ་ཕྱིར་བོད་དུ་ཕྱིར་ཕེབས་གནང་རྒྱུ་མོས་འདེམས་གནང་
ཡོད། ཕྲན་རང་ཕྱི་ལོ་ ༡༩༥༦ ལོ་བར་ཁོང་རྣམ་པ་དང་ཞལ་བྲལ་ཏེ་ལོགས་སུ་
གནས་དགོས་བྱུང༌། གཅེན་པོ་རྒྱལ་ལོ་དོན་གྲུབ་ལགས་དང་ཁོང་གི་སྐུ་ཟླ་རྒྱ་མོ་ན་
གཞོན་ཀྲུའུ་ཏན་(༸གོང་ས་མཆོག་གིས་བདེ་སྐྱིད་སྒྲོལ་དཀར་ཞེས་བོད་མིང་འདོགས་
གནང་མཛད་)དང་ལྷན་དུ་རྡོར་གླིང་ཁུལ་བཞུགས་རྒྱུ་གནང༌། དེ་སྐབས་རྒྱའི་དཔུང་
དམག་གིས་བོད་ས་ཡོངས་རྫོགས་བཙན་བཟུང་བྱས་ཟིན་ཡོད་འདུག
ང་ཚོའི་སློབ་གྲྭའི་ནང་བོད་ནང་གི་གནས་ཚུལ་ཇི་བཞིན་ཤེས་རྟོགས་ཐུབ་རྒྱུ་
ཁག་པོ་ཆགས་ཡོད། སྐབས་རེ་ལྷ་ས་ནས་ཨ་མ་ལགས་ཀྱི་ཕྱག་བྲིས་འབྱོར་གྱི་
ཡོད་པ་དེ་ཚོའི་ནང་ང་ཚོའི་འདྲ་དཔར་རྣམས་གཟིམ་ཤག་ནང་སྦེད་སྐུང་དང་། ཡིག་
འབྲེལ་གནང་རྒྱུ་སོགས་ལའང་དོགས་ཟོན་ཅི་ཆེ་གནང་དགོས་ཡོད་སྐོར་བཀོད་
འདུག བོད་ནང་རྒྱ་དམར་དབང་འཛིན་པས་གནོན་ཤུགས་ཆེན་པོ་སྤྲད་པའི་དབང་
གིས་རྒྱ་གར་དུ་སློབ་སྦྱོང་བྱེད་པར་ཡོང་མཁན་གྱི་བོད་མི་ན་གཞོན་མང་པོ་ཞིག་ཕ་
མ་ཚོས་ཕྱིར་འབོད་གནང་བ་ལྟར་གང་མྱུར་ལོག་དགོས་ཐུག་ཡོད། གལ་ཏེ་རྒྱ་མིའི་
དཔོན་རིགས་ཚོས་ང་ཚོའི་འདྲ་དཔར་མཐོང་ཚེ་ལམ་སང་གར་ཡོད་རྩད་གཅོད་ཀྱིས་
ཕྱིར་ལོག་བྱ་དགོས་ཞེས་བརྗོད་པ་ལྟར། ང་ཚོ་ལྷ་སར་སྐུ་དྲག་གི་ཕྲུ་གུ་ཚོའི་ཆེད་དུ་
འཛུགས་པའི་རྒྱ་མིའི་སློབ་གྲྭར་འཛུལ་ཞུགས་བྱེད་དགོས་པ་ཡོང་རྒྱུ་རེད།
སློབ་ཕྲུག་རྣམས་སློབ་དུས་ཀྱི་བར་མཚམས་སུ་གློ་བུར་ཕྱིར་ལོག་བྱེད་དགོས་
བྱུང་བའི་རྒྱུ་མཚན་ངོ་མ་ཇི་ཡིན་ཤེས་ཀྱི་ཡོད་མ་རེད། ཚ་བོ་བསྟན་འཛིན་ངག་
དབང་དང༌། ཚ་མོ་མཁའ་འགྲོ་ཚེ་རིང༌། ཕྲན་གསུམ་གུང་གསེང་སྐབས་ཁྱུག་
ཙམ་རིང་ཕ་མ་སྤུན་ཉེ་རྣམས་ཐུག་འཕྲད་དུ་འགྲོ་རྒྱུ་བྱུང་ན་ཅི་མ་རུང་སྙམ་ཞིང་
གནས། བོད་རིགས་མ་ཡིན་པའི་སློབ་གྲོགས་གཞན་དག་ཚང་མ་ཀ་སྦུག་དང་རྡོར་
གླིང་ཁུལ་རང་ཁྱིམ་དུ་ཕྱིར་ལོག་བྱས་སོང་།
སྟབས་ལེགས་པ་ཞིག་ལ་གཅེན་པོ་རྒྱལ་ལོ་དོན་གྲུབ་ལགས་སྟངས་དཔྱལ་
གཉིས་རྡོར་གླིང་དུ་བཞུགས་ཡོད། ཁོང་གཉིས་ནས་ཕ་མ་གཉིས་ཀྱི་སྐུ་ཚབ་ལྟ་བུའི་
འགན་ཁུར་བཞེས་ཏེ་ང་ཚོར་གཟིགས་སྐྱོང་གནང་བཞིན་ཡོད་པས། ཕྲན་ཚོ་གུང་
གསེང་ནམ་ཡིན་ལ་ཁོང་ཚོའི་གཟིམ་ཤག་ཏུ་བསྐྱོད་ཀྱི་ཡོད། དེ་སྐབས་ཕྲན་ཚོ་
ནང་ཁུལ་བོད་ཀྱི་གནད་དོན་སྐོར་གླེང་སློང་མང་པོ་བྱེད་པ་དང༌། གཅེན་པོར་བཀའ་
འདྲི་ཞུ་དུས་ཀྱང་བོད་ནང་གི་གནས་སྟངས་ཛ་དྲག་ཇེ་ཆེར་འགྲོ་བཞིན་ཡོད་ལུགས་
གསུང་གི་འདུག
ང་རང་ལ་ལོ་རེ་ཊོ་ཀོན་ཝེན ཊ་སློབ་གྲྭའི་ནང་གྲོགས་པོ་གྲོགས་མོ་མང་པོ་ཡོད་
ཀྱང་ཁོང་ཚོ་ཕལ་མོ་ཆེ་རང་ཉིད་དང་འདྲ་བར་ཕྱི་རྒྱལ་མི་རིགས་རེད། རྒྱུ་མཚན་དེ་
ལ་བརྟེན་ནས་རང་ཡུལ་བོད་རྒྱལ་ཁབ་རྒྱ་དམར་གྱིས་དབང་འོག་ཏུ་བསྡུ་ཚུལ་སྐོར་
སྐབས་རེ་སློབ་གྲོགས་བྱིངས་དང༌། དམིགས་བསལ་བལ་པོ་རྒྱལ་པོའི་སྲས་མོ་
ཤཱནྟི Shanti ལགས་དང༌། ཤ་ར་དྷ་ཤཱ་ Sharada Shah ལགས་རྣམ་གཉིས་
ལ་དེ་སྐོར་གླེང་མོལ་མང་པོ་བྱེད་མྱོང་། དེ་བཞིན་བརྨཱའི་མི་རིགས་བུ་མོ་ཊིན་ཊིན་
ཨུའུ་Tin Tin Oo སྟེ་ང་ཚོས་ཊི་ནི་ཞེས་འབོད་པ་ཁོང་དང༌། ཐའེ་ལེཎྜ་ནས་
ཡིན་པ་ཌུན་ཀི་ཨོའོ་ཀོ་སིན་Duengkeo Kosin ལགས། ཕ་མ་གཉིས་ཀལ་
ཀཏྟཱར་ཡོད་པའི་རྒྱ་མིའི་བུ་མོ་པུའུ་ཅིང་Puchin ལགས། གངས་རི་ཇོ་མོ་གླང་
མར་ཐོག་མར་འཛེགས་མཁན་སྐུ་ཞབས་བསྟན་འཛིན་ནོར་རྒྱས་ལགས་ཀྱི་བུ་མོ་ཉི་
མ་དང་པེམ་པེམ་ནོར་རྒྱས་ལགས། གཞན་ཡང་ལེགས་སྦྱིན་ཚེ་རིང་ལགས། ཨ་
རི་བ་གྷེ་རེ་སེ་ཧུག་སེ་Grace Hughes ལགས། ཕ་མ་གཉིས་ཇཱམ་ཤེད་པུར་
དུ་ཡོད་པའི་ཁོང་གི་པཱ་ལགས་མར་སེ་ཌི་སི་Mercedes བཟོ་གྲྭའི་ནང་ཕྱག་ལས་
གནང་མུས་ཇར་མན་གྱི་བུ་མོ་ཧེཌ་རུན་བྷརཆ་Heidrun Bartch ལགས་བཅས་
ཡོད་པ་གསལ་པོར་དྲན།
བལ་པོ་རྒྱལ་པོའི་གཅེན་མོ་ནི་ངོས་རང་གི་སློབ་གྲོགས་ཉེ་ཤོས་ཤིག་ཡིན། ཕྲན་
རང་བལ་ཡུལ་རྒྱལ་ཁབ་ཏུ་ག་དུས་བསྐྱོད་ཀྱང་ཁོང་ཐུག་འཕྲད་དུ་འགྲོ་བར་མ་ཟད་
རྒྱུན་ལྡན་ནས་ཡིག་འབྲེལ་ཡོད།
ཀ་སྦུག་དང་རྡོར་གླིང་ཡེ་ཤུའི་སློབ་གྲྭའི་འཛིན་སྐྱོང་ཕྱག་ལས་གནང་མཁན་
བཙུན་མ་རྣམ་པས་སློབ་གྲྭའི་སྒྲིག་ཁྲིམས་ཐད་དམ་བསྒྲགས་ཧ་ཅང་ཆེན་པོ་གནང་
གི་ཡོད། དགོང་དྲོ་འཆར་ཅན་ང་ཚོ་སློབ་ཕྲུག་ཚང་མ་མཉམ་འཛོམས་ཀྱིས་ཞལ་
འདོན་སྐྱོར་དགོས། ཕྲན་ཚོ་ནང་པ་ཞིག་ཡིན་པའི་ཆ་ནས་གནད་དོན་འདྲི་རྩད་ཀྱི་
ལམ་ནས་སློབ་སྦྱོང་བྱེད་དགོས་ཀྱང༌། སློབ་གྲྭའི་བསླབ་གཞི་རྩ་འཛིན་ནང་འཁོད་
པའི་ཡེ་ཤུའི་ཞལ་ཆད་གསར་རྙིང་བྷ་ཡེ་བྷལ་ Bible རྣམས་ཀྱང་སློབ་སྦྱོང་གང་
ཐུབ་བྱས་པ་ཡིན།
རང་ངོས་ནས་ཡེ་ཤུའི་ཆོས་ཀྱི་ནང་དོན་ཁག་ལ་བསམ་ཞིབ་བྱེད་འགོ་
བཙུགས་ཀྱང༌། བཙུན་མ་རེ་ཟུང་ཡེ་ཤུའི་ཆོས་ལུགས་ཁྱབ་སྤེལ་གཏོང་རྒྱུར་ཞེན་
ཁོག་ཧ་ཅང་ཆེ་བས་ཁོང་ཚོས་བཤད་པ་ཁག་གཅིག་ཞེ་བསུན་དང་ཡིད་ཐང་ཆད་
གཞིར་གྱུར། དཔེར་ན་ཁོང་ཚོས་ཡེ་ཤུའི་ཆོས་བྱེད་མཁན་རྣམས་ལྷ་ཡུལ་དུ་འགྲོ་
བ་དང༌། དེ་མིན་ཚང་མ་དམྱལ་བའི་ནང་མེར་སྲེག་གཏོང་གི་རེད་ཅེས་བརྗོད་ཀྱི་
ཡོད། ང་ཚོ་ཀ་སྦུག་ཏུ་སྡོད་སྐབས་གནས་སྟངས་དེ་རིགས་ལ་ཁ་གཏད་གཅོག་རྒྱུ་ལོ་
ན་ཆུང་དྲགས་ཡོད་ཀྱང༌། རྡོར་གླིང་དུ་སླེབས་རྗེས་གདོང་ལེན་བྱེད་ཐུབ་པའི་ན་ཚོད་
དུ་སླེབས་པར་མ་ཟད། སློབ་ཕྲུག་བརྒྱ་ཆ་༨༠ ནང་པ་དང་ཧིནྡུའི་ཆོས་དད་ཅན་
ཡིན་པ་རེད།
ཡེ་ཤུའི་བཙུན་མ་འགའ་ཞིག་གི་དགོངས་པ་བཞེས་སྟངས་ལ་ཡིད་བསུན་ཞེན་
པ་ལོག་པའི་དབང་གིས། དགོང་དྲོ་ཞིག་ང་ཚོ་སློབ་ཕྲུག་ཚོས་ངོ་རྒོལ་བྱ་རྒྱུ་ཐག་
གཅོད་བྱས་པ་རེད། སློབ་ཕྲུག་མང་ཆེ་བ་ལོ་ན་བཅུ་བཞི་ཡས་མས་ཡིན། དགོང་
དྲོ་ལྷ་ཁང་ནང་སློབ་ཕྲུག་ཚང་མ་ཞལ་འདོན་ལ་འཛོམས་སྐབས་ང་ཚོས་ཞལ་འདོན་
གྱི་ཕྱག་དཔེ་རྣམས་ས་སྟེང་དུ་ཤུགས་དྲག་དང་བཅས་གཡུགས་པས་བཙུན་མ་
རྣམས་འཇིགས་སྣང་སྐྱེས་སོང༌། དེ་རྗེས་བཙུན་མ་གོ་གནས་མཐོ་ཤོས་དེས་ང་ཚོ་
འབོད་འགུགས་ཀྱིས་སྐད་ཆ་དྲིས་ཏེ་སློབ་ཕྲུག་ཚོས་གསལ་བཤད་བྱས་པའི་དགོས་
འདུན་ཁག་ལ་དོ་སྣང་ཆེན་པོས་གསན་པ་དེ་ནས་བཟུང་གནས་སྟངས་ཕྲན་བུ་འགྱུར་
བ་ཐེབས་སོང་། འོན་ཀྱང་ང་རང་གི་བསམ་པར་དོན་རྐྱེན་དེ་དག་བཙུན་མ་རེ་ཟུང་
ཞིག་གི་ཚུལ་མིན་བྱ་སྤྱོད་ལ་བརྟེན་ནས་བྱུང་བར་ངོས་འཛིན་བྱེད་ཀྱི་ཡོད། དེ་མིན་
ནང་པ་སངས་རྒྱས་པའི་ཆོས་ནས་གསུངས་པ་ལྟར་ཆོས་ལུགས་ཚང་མའི་ནང་རྫུན་
དང་། མ་བྱིན་ལེན། སྲོག་གཅོད་སོགས་མི་དགེ་བའི་ལས་རྣམས་སྤངས་ནས་མི་
བཟང་པོ་བྱེད་དགོས་པའི་བསླབ་བྱ་གཅིག་མཚུངས་སུ་ཡོད། ཕྲན་རང་བྷ་ཡེ་བྷལ་
ནང་གི་མོ་སེ་སི་ Moses དང་། ཨི་སག་ Isaac མེ་རི་ Mary ཇེ་ས་སི་ Je-
sus སྐོར་སོགས་ཀྱི་བརྩམ་སྒྲུང་ཀློག་རྒྱུར་དོ་སྣང་ཆེན་པོ་ཡོད། འོན་ཀྱང་སློབ་
གྲྭའི་ནང་ཆོས་ལུགས་སྐོར་གྱི་དཔེ་དེབ་ཀློག་རྒྱུར་དམ་བསྒྲགས་ཆེན་པོ་ཡོད། ང་ཚོ་
སློབ་ཕྲུག་ཚོས་ཞལ་འདོན་སྐབས་ཨ་ཝར་ཕཱ་དར་ Our Father དང༌། ཧེལ་མེ་
རི་ Hail Mary སོགས་མཆོད་བརྗོད་སྐྱོར་སྦྱང་བྱེད་དགོས།
བཙུན་མ་ཚོས་ཡེ་ཤུའི་སློབ་ཕྲུག་རྣམས་ལ་ཡེ་ཤུའི་ཆོས་ལུགས་དང་འབྲེལ་
བའི་སློབ་ཚན་འཁྲིད་སྐབས་སློབ་ཕྲུག་གཞན་ཚོར་ཀུན་སྤྱོད་རིག་པའི་སྐོར་སློབ་
ཁྲིད་གནང་གི་ཡོད། འཛིན་གྲྭའི་སློབ་སྦྱོང་སྤྲོད་སྟངས་འདིས་ང་ཚོ་སློབ་ཕྲུག་ཚང་
མར་ཤུགས་རྐྱེན་ཆེན་པོ་ཐེབས་ཡོད་པ་བརྗོད་མི་དགོས། རྒན་ལགས་རྣམ་པ་ཚོས་
ལོ་རྒྱུས་ཐུང་ངུ་རེ་གསུངས་ཏེ་སློབ་ཚན་རྣམས་འགྲེལ་བཤད་ཁ་གསལ་བསྐྱོན་གྱི་
ཡོད། ཁོང་ཚོས་ང་ཚོའི་ཤེས་ཡོན་སློབ་སྦྱོང་གི་རྨང་གཞི་སྲ་བརྟན་ཡོང་ཆེད་ཐུགས་
འགན་ཆེ་བཞེས་ཀྱིས་རྟག་ཏུ་སློབ་ཚན་རྣམས་གྲ་སྒྲིག་འཐུས་ཚང་གནང་སྟེ་ཕེབས་
ཀྱི་ཡོད། ང་ཚོས་ཨིན་ཡིག་འབྲི་ཀློག་ཙམ་མ་ཡིན་པར་གཞས་དང༌། རོལ་ཆས་པི་
ཡ་ནོ། གཞན་ཡང་རྒྱལ་རབས་དང༌། ས་ཁམས་རིག་པ། ཨང་རྩིས་བཅས་ཀྱི་སློབ་
ཚན་སོགས་ཀྱང་སློབ་སྦྱོང་བྱེད་དགོས། ཡེ་ཤུའི་བཙུན་མ་རྣམ་པས་ང་ཚོ་སློབ་ཕྲུག་
ཚོའི་དཔྱད་ཞིབ་ཀྱི་ནུས་པ་གོང་འཕེལ་འགྲོ་ཐབས་ཀྱི་སློབ་ཁྲིད་གནང་གི་ཡོད་སྟབས་
སློབ་ཚན་རྣམས་བློ་འཛིན་བྱེད་མི་དགོས་པ་ཡོང་གི་ཡོད།
གནད་དོན་རེ་ཟུང་ཕུད་པའི་དེ་མིན་ཡེ་ཤུའི་བཙུན་མ་རྣམས་ནི་ཧུར་བརྩོན་
ཅན་དང་ཁ་ཞེ་གཉིས་མེད་ཀྱི་འབད་འབུངས་གནང་མཁན་ཤ་སྟག་རེད་འདུག ཁོང་
ཚོ་མང་ཆེ་བ་སོ་སོའི་ནང་མི་སྤུན་མཆེད་དང་གཉེན་ཉེ་གྲོགས་རྣམས་ཨ་ཡར་ལེཎྜ་
རྒྱལ་ཁབ་ནང་བཞག་སྟེ་རྒྱ་གར་དུ་ཡེ་ཤུའི་ཆོས་ལུགས་སྤེལ་བར་ཕེབས་པ་རེད་
འདུག དེ་རྗེས་ཁོང་ཚོས་སློབ་གྲྭའི་ནང་ཤེས་ཡོན་སློབ་སྦྱོང་སྤྲོད་རྒྱུ་ཁོ་ནའི་ཐོག་དོན་
གཉེར་གནང་བ་མ་གཏོགས་ཆོས་ལུགས་ཁྱབ་སྤེལ་གནང་གི་མེད། ནང་པ་སངས་
རྒྱས་པའི་ཆོས་ཀྱི་རྗེས་འབྲངས་སློབ་ཕྲུག་ཚོ་ནར་སོན་མཚམས་དཀའ་གནད་ཅན་གྱི་
དྲི་བ་མ་བཏོན་བར་དུ། ཡེ་ཤུའི་ཆོས་ལུགས་ལམ་སང་ཁས་ལེན་བྱ་རྒྱུ་ཁག་པོ་ཡིན་
པ་ཤེས་རྟོགས་བྱུང་སྟབས། ཁོང་ཚོས་ང་ཚོའི་ཆོས་རིག་གོམས་སྲོལ་ལ་གུས་བརྩི་
ཆེན་པོ་གནང་གི་ཡོད། ང་ཚོ་ཐོག་མ་ཉིད་ནས་སོ་སོའི་ཁྱིམ་ཚང་གི་ཤུགས་རྐྱེན་
འོག་ནང་ཆོས་ཀྱི་རིན་ཐང་དང་། དེའི་བག་ཆགས་གཏིང་ཟབ་ཅིག་ཡོད་པས་སུས་
ཀྱང་དབང་དུ་བསྡུ་ཐབས་མེད།
ཚ་བོ་བསྟན་འཛིན་ངག་དབང་དང༌། ཚ་མོ་མཁའ་འགྲོ་ཚེ་རིང༌། ཕྲན་གསུམ་
གུང་གསེང་ཆ་ཚང་གཅེན་པོ་རྒྱལ་ལོ་དོན་གྲུབ་ལགས་སྟངས་དཔྱལ་གཉིས་ཀྱི་
གཟིམ་ཤག་ཏུ་བསྡད་པ་ཡིན། དེ་སྐབས་ཁོང་ཚོས་རྒྱ་གར་གཞུང་དང༌། ཨ་རིའི་
གཞུང་སོགས་ལ་རྟག་ཏུ་འབྲེལ་བ་གནང་སྟེ་བོད་ཀྱི་གནད་དོན་ཐོག་རྒྱབ་སྐྱོར་ཡོང་
ཐབས་ཆེད་ཤུགས་གནོན་ཆེན་པོ་བསྐྱོན་པར་མ་ཟད། མཚན་མོ་བོད་ཡིག་ཐོག་
འགྲེམས་ཡིག་མང་པོ་དཔར་བསྐྱོན་པ་ང་ཚོས་ལྟེབ་ཚིགས་རྒྱག་རོགས་བྱེད་ཀྱི་
ཡོད། ངོས་ནས་སྐབས་རེ་ཤེས་འདོད་ཀྱི་ཀུན་ནས་བསླངས་ཏེ་འགྲེམས་ཡིག་འདི་
ཚོ་གང་དུ་བེད་སྤྱོད་གནང་རྒྱུ་ཡིན་སྐོར་བཀའ་འདྲི་ཞུ་སྐབས། གཅེན་པོས་དེ་དག་
བོད་ནང་གཡུག་རྒྱུ་རེད་ཅེས་ཀུ་རེའི་ཚུལ་དུ་ལན་འདེབས་གནང་གི་ཡོད།
འགྲེམས་ཡིག་འདི་དག་རྡོར་གླིང་ཨ་རིའི་གནམ་དམག་ལྟེ་གནས་བརྒྱུད་ཞོགས་
པ་སྔ་པོ་ནས་བཏང་ཟིན་པ་ང་ཚོས་དུས་ཡུན་ཟླ་བ་ཁ་ཤས་རྗེས་གཞི་ནས་ཤེས་
རྟོགས་ཡོང་གི་ཡོད། གནམ་ཐོག་ནས་སྐྱེལ་འདྲེན་བྱེད་པའི་ཡིག་ཆ་དེ་དག་གིས་
རྒྱའི་དཔུང་དམག་ལ་གྱེན་ལོག་བྱེད་བཞིན་ཡོད་པའི་ལྷ་ས་དང་ཁམས་ཁུལ་གྱི་མི་
མང་ཚོས་རྒྱ་དམག་ལ་འཐབ་རྩོད་གདོང་ལེན་བྱེད་སྐབས་སེམས་སྟོབས་འཕེལ་ཪ་
ཕན་ཐོགས་ཡོང་གི་ཡོད་འདུག གང་ལྟར་གནད་དོན་འདི་ཚོའི་ཐད་གཅེན་པོའི་གནང་
སྒོ་ཇི་ཡིན་ང་ཚོར་ཞིབ་ཕྲ་རྒྱུས་མངའ་མེད།། །།

ལེའུ་ལྔ་པ།
རེ་བའི་མེ་འཁོར།

༄༅། །ངོས་རང་རྒྱ་གར་དུ་སློབ་སྦྱོང་བྱེད་པར་ཕྱིན་པའི་གྲུབ་འབྲས་རྣམས་རྗེས་
སུ་ལས་ཁུར་ནང་ཞུགས་སྐབས། ཕན་ནུས་ལྡན་པའི་ལས་ཀ་བྱེད་ཐུབ་པའི་སྔོན་
འགྲོའི་ཆ་རྐྱེན་ལྟ་བུར་གྱུར། ཡེ་ཤུའི་བཙུན་མ་རྣམས་ཀྱིས་ཤེས་ཡོན་སློབ་སྦྱོང་
གནང་བ་དེ་དག་རང་ཉིད་ཀྱི་ལས་འགན་སྒྲུབ་རྒྱུར་ཤིན་ཏུ་འཚམས་པོ་བྱུང་འདུག་
སྙམ། རང་ངོས་ནས་ཡེ་ཤུའི་ཆོས་དང་ནང་ཆོས་དབར་འགལ་ཟླ་ཡོད་པ་མཐོང་གི་
མེད་པར་མ་ཟད། རང་ཉིད་སུ་ཡིན་དང༌། གང་ནས་ཡོང་མིན་སོགས་ཀྱང་ཤེས་
ཐུབ་པ་བྱུང༌།
སློབ་གྲྭའི་ནང་གི་བུ་མོ་ཚོའི་ཁྲོད་དུ་བཟོད་སེམས་ཀྱི་རྣམ་པ་ཁྱབ་གདལ་ཤུགས་
ཆེ་འགྲོ་བའི་ཚོར་སྣང་བྱུང༌། ང་ཚོ་ཚང་མ་ལུང་པ་དང་མི་རིགས་མི་འདྲ་བ་ནས་ཡོང་
པ་ཡིན་ཡང་མི་ཚེ་མཉམ་དུ་བསྐྱལ་ཏེ་གང་ལེགས་བྱུང༌། གནད་དོན་གང་ཡིན་ལ་
མ་ལྟོས་པར་བཙུན་མ་ཚོས་མི་རིགས་ཚང་མའི་ཆོས་ལུགས་བཟང་པོའི་བསླབ་བྱ་
གཅིག་གྱུར་ཡིན་པའི་ཡིད་ཆེས་གནང་བ་དེ་ནི་ཕལ་ཆེར་འགྲིགས་འདུག་སྙམ། ང་
ཚོའི་སློབ་གྲྭའི་ནང་གཞུང་ཞབས་རྣམ་པ་དང༌། དེ་མིན་གནད་ཡོད་མི་སྣ་ཆེ་རིགས་
ཕེབས་སྐབས་སློབ་ཕྲུག་གི་ནང་ནས་ཤཱནྟི་ལགས་དང་ཤ་ར་དྷ་ལགས་གཉིས་བལ་པོ་
རྒྱལ་པོའི་སྲས་མོ་ཡིན་པ་དང༌། ཕྲན་དང་ཚ་མོ་གཉིས་༸གོང་ས་མཆོག་གི་གཅུང་
མོ་ཡིན་པར་བརྟེན་ང་ཚོ་བཞི་སྐུ་མགྲོན་ཚོར་དགའ་བསུ་སྣེ་ལེན་ཞུ་བར་གཏོང་གི་
ཡོད། དེ་ནི་དགའ་ཉེ་ཕྱོགས་ལྷུང་བྱས་པ་མ་ཡིན་པར་ང་ཚོར་སྤྱི་ཚོགས་ནང་འགན་
ཁུར་ཆེ་བ་ཡོང་རྒྱུའི་ཆེད་ཡིན་འདུག
གནས་སྟངས་དེ་འདྲའི་ཐོག་ནས་ཁྱད་པར་ཕྲན་བུ་ཡོད་པའི་ཚོར་སྣང་
བྱུང༌། བཙུན་མ་ཚོས་རིམ་པས་ང་ཚོར་དམིགས་བསལ་གྱི་ལས་འགན་ཞིག་
གནང་བྱུང༌། དེ་ནི་ཁོང་རྣམ་པ་མཛད་བྲེལ་ཆེན་པོའི་སྐབས་སུ་ཤཱནྟི་ལགས་དང་ང་
གཉིས་འཛིན་གྲྭར་ལྟ་རྟོག་བྱེད་དགོས་སོགས་ཀྱི་བཀའ་མངགས་ཡང་ཡང་གནང་
གི་ཡོད། དེ་རྗེས་བཙུན་མ་གོ་གནས་མཐོ་ཤོས་དེས་ང་ཚོར་སློབ་ཕྲུག་གཞན་ལ་
སྤྲོད་རྒྱུའི་ལག་དངུལ་བགོ་འགྲེམས་བྱེད་བཅུག་བྱུང༌། ཤཱནྟི་ལགས་ང་གཉིས་ནས་
སློབ་ཕྲུག་རྒན་པ་ཚོ་དང་གང་མགྱོགས་གྲོགས་པོ་བཟོ་ཐུབ་བྱུང༌། སློབ་ཕྲུག་ཆུང་བ་
ཚོར་དཀའ་ངལ་འཕྲད་ཚེ་ང་གཉིས་ལ་ཤོད་པར་ཡང་ཡང་ཡོང་གི་ཡོད། དེར་བརྟེན་
འཛིན་གྲྭའི་བུ་མོ་ཚོས་ཕྲན་ལ་རྨོ་བོ་དང་པོ་དང༌། ཤཱནྟི་ལགས་ལ་རྨོ་བོ་གཉིས་པ་
ཞེས་མིང་འདོགས་ཀྱང་བཏགས་ཡོད། འོན་ཀྱང་བཙུན་མ་ཚོས་ང་གཉིས་ཀུན་སྤྱོད་
ཡག་པོ་ཡོད་པར་ངོས་འཛིན་གནང་གི་ཡོད་སྟབས། སློབ་ཕྲུག་ཚོར་སློབ་སྟོན་བྱས་
པ་རྣམས་སྐྱོན་དུ་འགྲོ་ཉེན་མེད་སྙམ།
ཕྱི་ལོ་ ༡༩༥༤ ལོའི་ཉིན་གཅིག་ྋགོང་ས་ྋསྐྱབས་མགོན་ཆེན་པོ་མཆོག་
རྒྱ་ནག་གཞུང་གིས་གདན་ཞུ་ཕུལ་བ་ལྟར་པེ་ཅིང་དུ་ཆིབས་བསྒྱུར་བསྐྱང་རྒྱུ་ཡིན་པ་
དང༌། ལྷ་སའི་མི་མང་ནས་དགོངས་གཞི་དེར་དགག་ཆ་ཞུས་ཀྱང་༸གོང་ས་མཆོག་
གིས་རྒྱ་ནག་གི་འགོ་ཁྲིད་རྣམས་མཇལ་འཕྲད་ཀྱིས་ཞི་བའི་ལམ་ནས་བོད་ཀྱི་དཀའ་
རྙོག་སེལ་རྒྱུའི་ཐུགས་རེ་བཅངས་ཏེ། ཆིབས་བསྒྱུར་བསྐྱང་རྒྱུའི་ཐག་གཅོད་གནང་
བའི་གནས་ཚུལ་གོ་ཐོས་བྱུང༌། གྲོས་མཐུན་དོན་ཚན་བཅུ་བདུན་གཞིར་བཟུང་
བོད་ལ་དམག་སྲིད་ལྷན་ཁང་འཛུགས་རྒྱུ་རྒྱ་ནག་མི་མང་འཐུས་ཚོགས་ནས་གཏན་
འབེབས་བྱས་ཡོད། འོན་ཀྱང་དེ་རྗེས་བོད་རང་སྐྱོང་ལྗོངས་གྲ་སྒྲིག་ལྷན་ཁང་ Pre-
paratory Committee for the Autonomous Region of Ti-
bet, PCART འཛུགས་རྒྱུ་དེ་ཡང་རྒྱ་ནག་མི་མང་འཐུས་ཚོགས་ནས་གཏན་
འབེབས་གནང་བར་ངོས་འཛིན་ཞུ་ཡི་ཡོད། བོད་རང་སྐྱོང་ལྗོངས་གྲ་སྒྲིག་ལྷན་ཁང་
ཞེས་པ་དེ་ནི་བོད་ཀྱི་ཁྲིམས་མཐུན་གཞུང་དགའ་ལྡན་ཕོ་བྲང་གི་ལས་འགན་སྒྲུབ་
མཁན་གྱི་ཚབ་ཏུ་གསར་འཛུགས་བྱས་པ་ཞིག་རེད། སྤྱི་ནོར་ྋགོང་ས་ྋསྐྱབས་
མགོན་ཆེན་པོ་མཆོག་ལ་ལྷན་ཁང་དེའི་དབུ་འཛིན་དང་པོའི་མཚན་གནས་ཕུལ་ཡོད་
པ་དེ་ནི་ཕྱིའི་རྣམ་པ་ཙམ་ལས། དོན་དངོས་ལས་དོན་ཐག་གཅོད་བྱེད་པའི་ཆབ་སྲིད་
ཀྱི་དབང་ཆཆ་ཡོངས་རྫོགས་རྒྱ་དམར་དཔོན་རིགས་ཀྱིས་བཟུང་སྟེ་ྋ གོང་ས་མཆོག་
ལ་སྐུ་དབང་ཅི་ཡང་མེད་པ་རེད།
ང་ཚོ་རྡོར་གླིང་ཁུལ་དུ་ཡོད་སྐབས་༸གོང་ས་མཆོག་དང༌། ཨ་མ་ལགས།
གཅེན་མོ་སྟངས་དཔྱལ་གཉིས། གཅུང་པོ་བསྟན་འཛིན་ཆོས་རྒྱལ་ལགས། བོད་
གཞུང་གི་གཞུང་ཞབས་མི་སྣ་ཁག་གཅིག་བཅས་ལྷན་དུ་རྒྱ་ནག་ལ་ཕེབས་འཆར་
ཡོད་ལུགས་གནས་ཚུལ་གོ་ཐོས་བྱུང༌།གལ་ཏེ་རྒྱ་ནག་ཏུ་ཕེབས་ཚེ་རྒྱ་མིས་བཙན་
ཉར་གྱིས་ལྷ་སར་ཆིབས་བསྒྱུར་གནང་ཨེ་ཐུབ་སྙམ་པའི་འཇིགས་སྣང་དང་སེམས་
ཁྲལ་ཆེན་པོ་བྱུང་བས་གནས་སྟངས་ཁྱད་མཚར་ཞིག་ཏུ་གྱུར། དེ་རྗེས་༸གོང་ས་
མཆོག་སྐུ་འཁོར་ལྷན་རྒྱས་རྒྱ་ནག་ནང་ལོ་གཅིག་ལྷག་ཙམ་བཞུགས་འདུག བོད་
ནང་གི་གནས་ཚུལ་ཐོས་རྒྱུ་དཀོན་པོ་ཡོད་མིན་ལ་མ་ལྟོས་པར་གཅེན་པོ་རྒྱལ་ལོ་དོན་
གྲུབ་ལགས་ཀྱིས་བོད་རྒྱལ་ཁབ་ཀྱི་ཆབ་སྲིད་གནས་བབས་སྤྱི་དང༌། ཡང་སྒོས་ང་
ཚོའི་ནང་མི་ཚང་མའི་གནས་སྟངས་ཇི་ལྟར་གྱུར་མིན་གྱི་གནས་ཚུལ་གང་མཁྱེན་པ་
རྣམས་ང་ཚོར་དུས་ནས་དུས་སུ་འགྲེལ་བརྗོད་གནང་གི་ཡོད།
༸གོང་ས་ྋསྐྱབས་མགོན་ཆེན་པོ་མཆོག་ལྷ་ལྡན་རྒྱལ་སར་ཆིབས་ཞལ་བསྒྱུར་
གྲུབ་མཚམས་གཅེན་པོ་རྒྱལ་ལོ་དོན་གྲུབ་ལགས་ཀྱིས་ཚ་བོ་ང་ཚོ་གསུམ་འབྲས་
ལྗོངས་སུ་ཁྲིད་དེ་ཨ་མ་ལགས་དང༌། གཅེན་མོ་གཉིས་ལ་ཏར་འཕྲིན་བརྒྱུད་བཀའ་
མོལ་ཞུ་བཅུག་བྱུང༌། རྒྱ་མི་དཔོན་རིགས་ཚོས་ཕྲན་གསུམ་སློབ་སྦྱོང་བྱེད་པར་
ལྷ་སར་ཕྱིར་ལོག་དགོས་པའི་གནོན་ཤུགས་མུ་མཐུད་སྤྲོད་བཞིན་ཡོད་པས་ང་ཚོ་
འབྲས་ལྗོངས་སུ་གཟབ་གཟབ་བྱས་ཏེ་བསྡད་པ་ཡིན། ཨ་མ་ལགས་དང་གཅེན་མོ་
རྣམ་གཉིས་ཕྲན་ཚོ་ཐུག་འཕྲད་ཆེད་ཀ་སྦུག་ཏུ་ཕེབས་ནས་ཉིན་ཤས་བཞུགས་རྗེས་
གཅེན་པོ་རྒྱལ་ལོ་དོན་གྲུབ་ལགས་དང་ལྷན་དུ་ལྷ་སར་ཕྱིར་ཕེབས་གནང་སོང༌།
རྒྱ་མིས་གཅེན་པོ་རྒྱལ་ལོ་དོན་གྲུབ་ལགས་ལྷ་སར་ཕྱིར་ཕེབས་དགོས་པའི་
ནན་སྐུལ་མང་པོ་ཞུས་འདུག གཅེན་པོ་རྒྱ་སྐད་མཁས་པོ་ཡོད་པས་༸ གོང་ས་
མཆོག་གི་གསུང་སྒྱུར་ཞབས་ཞུ་གནང་ཐུབ་པའི་དགེ་མཚན་ཡོད་ངེས། གཅེན་པོ་
རྒྱལ་ལོ་དོན་གྲུབ་ལགས་ཀྱིས་བོད་ཀྱི་གནས་སྟངས་ཇེ་ཞན་ཇེ་སྡུག་ཏུ་འགྲོ་ཡི་ཡོད་
སྐོར་མཁྱེན་རྟོགས་དང༌། རྒྱ་དམར་གྱི་ལག་ནས་བོད་ལ་ཁེ་ཕན་འཐོབ་རེ་བྲལ་བ་
སོགས་ཀྱང་གཟིགས་ཀྱི་ཡོད་འདུག དེར་བརྟེན་གཅེན་པོས་ལྷོ་ཁ་ཁུལ་རྒྱ་གར་
གྱི་ས་མཚམས་དང་ཉེ་བར་ང་ཚོའི་གཞིས་ཀ་ཡོད་པ་དེར་ཕེབས་ཆོག་པའི་བཀའ་
འཁྲོལ་ཞུ་སྐབས། རྒྱ་མིས་གལ་ཏེ་དམར་པོའི་ལངས་ཕྱོགས་ཁས་ལེན་གནང་ན་
ཁྱེད་རང་གི་རེ་བ་ལྟར་ཕེབས་ཆོག་ཅེས་བཤད་འདུག ། གཅེན་པོས་ད་རེས་ཀྱི་གོ་
སྐབས་འདི་བརྒྱུད་རྒྱ་གར་རྡོར་གླིང་དུ་ཕེབས་རྒྱུ་ཡིན་སྐོར་ཨ་མ་ལགས་དང་གཅེན་
མོ་ཚེ་རིང་སྒྲོལ་མ་ལགས་ལ་གསུངས་འདུག འོན་ཀྱང་༸གོང་ས་མཆོག་ལ་འདི་
སྐོར་གང་ཡང་ཞུས་གནང་མི་འདུག གཅེན་པོ་རྒྱལ་ལོ་དོན་གྲུབ་ལགས་ཀྱི་སྐུ་ཟླ་
བདེ་སྐྱིད་སྒྲོལ་དཀར་ལགས་སུ་ཕྱི་ལོ་ ༡༩༥༠ ལོར་བཙས་པའི་བུ་མོ་གཡང་
འཛོམས་སྒྲོལ་མ་དང༌། ཕྱི་ལོ་ ༡༩༥༢ ལོར་བཙས་པའི་བུ་བསྟན་འཛིན་མཁས་
གྲུབ་གཉིས་ཀྱི་ཐོག ད་དུང་ཕྲུ་གུ་གཅིག་བཙའ་རྒྱུ་ཡོད་པས་རྡོར་གླིང་དུ་ཐུགས་
འཚབ་ངང་བཞུགས་ཡོད།
ཉིན་གཅིག་གཅེན་པོ་རྒྱལ་ལོ་དོན་གྲུབ་ལགས་འདར་ཚད་ཀྱི་སྙུང་གཞི་ཕོག་
སྟེ་སྐུ་གཟུགས་ཧ་ཅང་སྐྱོ་པོ་དང༌། ཞབས་ཕྱི་གཉིས་ཀྱིས་སྐྱོར་ཏེ་ཐོ་རེངས་ཤིག་
ལ་གཟིམ་ཤག་ཏུ་ཕེབས་བྱུང་བ་ང་ཚོ་ཚང་མ་དངངས་འཚབ་ཆེན་པོ་བྱུང༌། སྐབས་
དེར་ཕྲན་ལོ་ན་བཅུ་བཞི་སོན་ཙམ་ཡིན་པས་གཅེན་པོ་སྟངས་དཔྱལ་གཉིས་ཀྱི་དཔལ་་
འབྱོར་དཀའ་ངལ་སྐོར་ལ་བསམ་ཞིབ་ཐུབ་ཀྱི་མེད། དེ་ནས་གཅེན་པོ་སྨན་བཅོས་
དང༌། སྐུ་ཟླ་བདེ་སྐྱིད་སྒྲོལ་དཀར་ལགས་བུ་ངག་དབང་བསྟན་པ་བཙའ་རྒྱུ་བཅས་
ཀྱིས་ཀལ་ཀཏྟཱར་ཕེབས་ཐོན་གནང་སོང་།
ཚ་བོ་དང་ཚ་མོ་ང་ཚོ་གསུམ་རྡོར་གླིང་དུ་བསྡད། དགུན་ཁའི་གུང་གསེང་རིང་
གཅེན་པོ་རྒྱལ་ལོ་དོན་གྲུབ་ལགས་ཀྱི་དྲུང་ཡིག་ལྷ་མོ་ཚེ་རིང་ལགས་ནས་ཕྲན་ཚོར་
གཟིགས་རྟོག་གནང་བ་དང་སྦྲགས། ང་ཚོ་བོད་ཀྱི་སྲོལ་རྒྱུན་རིག་གནས་དང་ཡ་མི་
བྲལ་བའི་ཆེད་བོད་ཀྱི་སྐད་ཡིག་དང་རྒྱལ་རབས་ལོ་རྒྱུས་སོགས་སློབ་ཁྲིད་གནང་
བྱུང་། དྲུང་ཡིག་ལྷ་མོ་ཚེ་རིང་ལགས་ནི་གཅེན་པོ་རྒྱལ་ལོ་དོན་གྲུབ་ལགས་སུ་ཕྱག་
རོགས་གནང་བ་དེ་ཙམ་མ་ཡིན་པར་གནས་ཚུལ་གཞན་དག་མང་པོ་མཁྱེན་རྟོགས་
ཡོད་པ་གཞི་ནས་ཤེས་བྱུང༌། དྲུང་ཡིག་ལྷ་མོ་ཚེ་རིང་ལགས་བོད་མི་མང་སྤྱི་འཐུས་
ལྷན་ཚོགས་ནས་འོས་འདེམས་གནང་བ་ལྟར། ཕྱི་ལོ་ ༡༩༩༤-༡༩༩༦ ལོ་བར་
བཙན་བྱོལ་བོད་གཞུང་གི་བཀའ་བློན་དུ་བསྐོ་གཞག་གནང་ཡོད།
གཅེན་པོ་ལགས་ཀྱིས་བོད་རིགས་ན་གཞོན་ཁག་གཅིག་ཨ་རིའི་དབུས་གསང་
བའི་ངོ་ཚབ་ཁང་ནས་དམག་སྦྱོང་ཆེད་ཨེ་རི་ཛོ་ན་ Arizona ས་ཁུལ་དུ་གཏོང་
རྒྱུར་འདེམས་སྒྲུག་གནང་ཡོད། ཨ་རིར་སློབ་སྦྱོང་གནང་སྟེ་རྒྱ་གར་དུ་ཕྱིར་ལོག་
ཕེབས་རྗེས་སྦྱོང་བརྡར་བ་སོ་སོའི་གྲུབ་འབྲས་ལ་གཞིགས་ཏེ་སྡེ་ཚན་ཆུང་ངུར་ཁག་
བགོས་ཀྱིས་བོད་ཀྱི་ས་ཁུལ་ཁག་ཏུ་བཏང་འདུག འདི་སྐོར་གྱི་གནས་ཚུལ་སྐབས་
དེ་དུས་རེ་ཟུང་ཞིག་གིས་མ་གཏོགས་གཞན་དག་སུས་ཀྱང་མི་ཤེས་ལ་ཕན་ཚུན་གླེང་
མོལ་ཡང་བྱེད་མཁན་མེད་ཚོད། ཁོང་ཚོ་འགའ་ཞིག་རྒྱ་དམར་གྱིས་འཛིན་བཟུང་
མནར་གཅོད་བཏང་ཡོད་པ་དང༌། ཁག་གཅིག་གིས་རང་ཉིད་རྒྱ་མིའི་ལག་ཏུ་གསོན་
པོ་མི་ཐེབས་པའི་ཆེད་དུ་དུག་རྫས་ཀྱང་བཟའ་དགོས་བྱུང་ཡོད་འདུག
དེ་དུས་ཀྱང་ངས་ནང་གི་གནས་ཚུལ་ཇི་བཞིན་ཤེས་རྟོགས་ཐུབ་པའི་ན་ཚོད་ལ་
སླེབས་མེད། གཅེན་པོ་རྒྱལ་ལོ་དོན་གྲུབ་ལགས་ལ་སྐབས་རེ་དགོང་དྲོའི་ཞལ་ལག་
སྐབས་ཞལ་པར་འབྱོར་གྱི་འདུག་པ་དེ་འཕྲལ་སྣུམ་འཁོར་ནང་ཕྱི་ལ་ཕེབས་ཀྱི་འདུག
ཕྱི་ལོ་ ༡༩༥༦ ལོར་རྒྱ་དམར་གྱིས་བོད་ཡོངས་ལ་དམིགས་ཏེ་ཐོག་མར་
ཁམས་དང་ཨ་མདོ་ཁུལ་དུ་མང་གཙོའི་བཅོས་སྒྱུར་བྱེད་འགོ་བཙུགས་ནས། དྲག་
པོའི་ལས་འགུལ་ཤུགས་ཆེ་སྤེལ་ཏེ་དགོན་སྡེ་ཁག་གཏོར་བཤིག་དང་། དེར་
བཞུགས་ཆོས་བྱེད་དགེ་འདུན་པ་ཚོར་སྡུག་སྦྱོང་མནར་གཅོད་ཚད་མེད་བཏང་
ཡོད། གྲོས་མཐུན་དོན་ཚན་བཅུ་བདུན་ནང་བོད་མི་ཚོས་མོས་མཐུན་མེད་པར་བཙན་
འགེལ་གང་ཡང་བྱེད་མི་ཆོག་ཅེས་བཀོད་ཡོད་ཀྱང༌། རྒྱ་དམར་དབང་འཛིན་པས་
དེའི་ཐད་བསམ་ཤེས་གཏན་ནས་བྱས་མེད། དེ་རྗེས་རྒྱ་དམག་གིས་འཐབ་རྩོད་མུ་
མཐུད་བྱས་ཏེ་ཁམས་དང་ཨ་མདོའི་ས་ཁུལ་དུ་དྲག་གནོན་གདུག་རྩུབ་ཇེ་ཆེར་བཏང་
བ་དང༌། རིམ་པས་བོད་ཀྱི་ས་ཁུལ་ཁག་ཏུ་ཁྱབ་གདལ་གྱིས་ཕྱི་ལོ་༡༩༥༦ ལོའི་
དབྱར་དུས་འཇབ་དམག་འགོ་ཚུགས་ཏེ་ཛ་དྲག་གི་གནས་སུ་གྱུར་ཡོད། བོད་ཀྱི་བྱང་
ཤར་ས་ཁུལ་ནས་སྐྱབས་བཅོལ་བ་ཕོན་ཆེ་ཞིག་ལྷ་སའི་དབུས་ཕྱོགས་སུ་ཐོན་འགོ་
ཚུགས་པ་དང༌། བོད་དབུས་ཕྱོགས་སུའང་ལོ་གཅིག་གི་ནང་འཐབ་རྒོལ་ཁྱབ་གདལ་
ཆེན་པོ་སོང་ཡོད།
གཅེན་པོ་རྒྱལ་ལོ་དོན་གྲུབ་ལགས་ཀྱིས་བདག་ཅག་གི་སྟོན་པ་ཤཱ ཀྱ་ཐུབ་
པས་གསུངས་པའི་ནང་པ་སངས་རྒྱས་པའི་ཆོས་དར་ཁྱབ་ཀྱི་ཆེད་དུ་བཙུགས་པའི་
ཚོགས་པ་རྙིང་གྲས་རྒྱ་གར་བྱང་ཆུབ་ཆེན་པོའི་ཚོགས་ Mahabodhi So-
ciety དང་འབྲེལ་གཏུགས་གནང་དོན་ལྟར། རྒྱ་གར་གཞུང་དང༌། བྱང་ཆུབ་ཆེན་
པོའི་ཆོས་ཚོགས་གཉིས་ཀྱིས་སྟོན་པ་མྱ་ངན་ལས་འདས་ནས་མི་ལོ་ ༢༥༠༠ འཁོར་
བར། ཐུགས་རྗེ་བཀའ་དྲིན་རྗེས་དྲན་གྱི་དུས་སྟོན་རྒྱ་ཆེ་ཞིག་སྲུང་བརྩི་ཞུ་རྒྱུར་༸གོང་
ས་ྋསྐྱབས་མགོན་ཆེན་པོ་མཆོག་གདན་ཞུ་གསོལ་འདེབས་གནང་འདུག བོད་ཀྱི་
རྒྱལ་ས་ལྷ་སར་བོད་རྒྱའི་བཀའ་མོལ་གནང་བཞིན་པ་དང༌། རྡོར་གླིང་ཁུལ་དུ་༸གོང་
ས་མཆོག་སངས་རྒྱས་རྗེས་དྲན་གྱི་མཛད་སྒོར་རྒྱ་དམར་ནས་ཆིབས་བསྒྱུར་གནང་
བཅུག་མིན་ཐད་ང་ཚོ་ཕན་ཚུན་སྐད་ཆ་ཤོད་བཞིན་ཡོད།
གནད་དོན་འདི་ནི་ཆོས་ཕྱོགས་ཀྱི་བྱ་བ་གལ་ཆེ་ཞིག་ཡིན་པར་མ་ཟད་ཆབ་
སྲིད་ཐད་ཀྱང་གནད་འགག་ཆེན་པོ་ཆགས་ཡོད། གཅེན་པོ་རྒྱལ་ལོ་དོན་གྲུབ་
ལགས་ཀྱིས་བཀའ་མོལ་གནང་སྟངས་ལ་གཞིགས་ན། ྋགོང་ས་༸སྐྱབས་མགོན་
ཆེན་པོ་མཆོག་གིས་ཕྱི་ལོ་ ༡༩༥༠ ལོ་ནས་བཟུང་རྒྱ་དམར་དབང་འཛིན་པ་དང་
ལྷན་དུ་གྲོས་མོལ་གནང་རྒྱུར་ཐབས་ཤེས་ཡོད་རྒུ་རྩལ་སྤྲུགས་གནང་ཡང༌། དེ་དག་
ནི་ཞེ་བསུན་དང་སྙིང་སྟོབས་ཞུམ་དགོས་པ་ཞིག་ལས་དོན་ཕན་བྱུང་མེད་ལུགས་
སྐོར་གསུང་གི་འདུག རྒྱ་ནག་དམར་ཤོག་ཚོགས་པས་བོད་རྒྱལ་ཁབ་དབང་སྒྱུར་
བྱས་ཏེ་བོད་ཀྱི་ཆོས་རིག་གོམས་སྲོལ་དང་བཅས་པ་རྩ་མེད་གཏོང་རྒྱུའི་དམིགས་
ཡུལ་བཅངས་ཡོད་འདུག
དེ་སྔ་བོད་རྒྱལ་ཁབ་ཁེ་གཙང་ཟུར་སྡོད་བྱས་སྐོར་སླར་ཡང་ནན་བརྗོད་བྱ་རྒྱུ་
ཡིན། གཅེན་པོ་རྒྱལ་ལོ་དོན་གྲུབ་ལགས་ཀྱིས་༸ གོང་ས་༸སྐྱབས་མགོན་ཆེན་
པོ་མཆོག་སྟོན་པ་མྱང་འདས་ཀྱི་རྗེས་དྲན་མཛད་སྒོར་ཆིབས་བསྒྱུར་གནང་བའི་གོ་
སྐབས་དང་བསྟུན། ཁྱིམ་མཚེས་མང་གཙོའི་རྒྱལ་ཁབ་ཀྱི་དབུ་ཁྲིད་རྣམ་པ་མཇལ་
འཕྲད་གནང་རྒྱུ་དང༌། ལྷག་པར་རྒྱ་གར་གྱི་སྲིད་བློན་པཎྜིཏ་ནེཧརཱུ་མཆོག་དང་
མཇལ་འཕྲད་གནང་རྒྱུ་ཤིན་ཏུ་གལ་ཆེར་ཡིན་པ་དགོངས་བཞིན་ཡོད་འདུག ནང་
པ་སངས་རྒྱས་པའི་ཆོས་ནི་རྒྱལ་སྤྱིའི་ཆབ་སྲིད་དང་རྒྱང་ཐག་རིང་བའི་དབང་གིས་
རྒྱ་དམར་གྱིས་བོད་ལ་བཙན་འཛུལ་ལས་སླ་པོ་བྱེད་ཐུབ་པ་བྱུང་ཡོད། ༸གོང་ས་
མཆོག་ནས་མེས་པོ་དམ་པ་བདག་ཉིད་ཆེན་པོ་གཱནྟཱི འི་རྗེས་འབྲངས་པ་རྣམས་ཀྱིས་
མཐུན་འགྱུར་རོགས་རམ་གནང་བའི་ཐུགས་རེ་ཆེན་པོ་གནང་ཡོད།
བདག་ཅག་གི་སྟོན་པ་སངས་རྒྱས་བཅོམ་ལྡན་འདས་སྐུ་མྱ་ངན་ལས་འདས་པའི་
མཛད་པ་བསྟན་པར་དྲན་གསོ་ཞུ་རྒྱུ་དེ་ནི་ཆོས་ཕྱོགས་ཀྱི་དུས་སྟོན་ཁྱད་པར་ཅན་
ཞིག་ཏུ་བརྩི་ཡི་ཡོད། དེ་སྐབས་བོད་གཞུང་གི་སྐུ་ཚབ་མི་སྣ་ཉིས་བརྒྱ་ཙམ་འབྲས་
ལྗོངས་སུ་ཕེབས་འབྱོར་སྐོར་རླུང་འཕྲིན་བརྒྱུད་གནས་ཚུལ་གོ་ཐོས་བྱུང་མ་ཐག་ང་
ཚོ་དགའ་སྤྲོ་དཔག་མེད་ངང་དིལླཱིར་ཐོན་བསྐྱོད་བྱས། ༧གོང་ས་མཆོག་བོད་ནང་
རྒྱ་དམར་གྱིས་བཙན་འཛུལ་མ་བྱས་གོང་བོད་པའི་ཚོང་པ་རྣམས་ཀྱི་འགྲོ་ལམ་སྤྱད་
པའི་གྲོ་མོ་བར་ཕེབས་འཁོར་དང༌། དེ་རྗེས་བྷག་ཌོ་ར་ Bagdogra ནས་དིལླཱི་བར་
མཁའ་ལམ་བརྒྱུད་ཆིབས་བསྒྱུར་གནང༌།
ཚ་བོ་དང་ཚ་མོ་ང་ཚོ་གསུམ་གྱིས་ཨ་མ་ལགས་དང༌། གཅུང་པོ་མངའ་རིས་
རིན་པོ་ཆེ་བསྟན་འཛིན་ཆོས་རྒྱལ་ལགས། གཅེན་པོ་བློ་བཟང་བསམ་གཏན་
ལགས། གཅེན་མོ་སྟངས་དཔྱལ་གཉིས་བཅས་མཇལ་འཕྲད་ཞུས། གཅེན་པོ་ཐུབ་
བསྟན་འཇིགས་མེད་ནོར་བུ་ལགས་༸གོང་ས་མཆོག་ཕེབས་བསུ་མཇལ་འཕྲད་ཆེད་
ཨ་རི་ནས་ཆེད་ཕེབས་གནང་ཡང༌། རྒྱ་གར་ཁུལ་གནས་གཟིགས་སོགས་ལ་ལྷན་
ཕེབས་གནང་ཐུབ་མེད།
ྋགོང་ས་ྋསྐྱབས་མགོན་ཆེན་པོ་མཆོག་དང་། ༧ཀུན་གཟིགས་པཎ་ཆེན་
རིན་པོ་ཆེ་རྣམ་གཉིས་དང་ལྷན་དུ་བོད་གཞུང་གི་གནད་ཡོད་མི་སྣ་ཁག་དང༌། བླ་
སྤྲུལ་རྣམ་པ། རྒྱ་དམར་གྱི་ལས་བྱེད་བཅས་སྐུ་ཚབ་མི་ཉུང་བ་ཞིག་འདུག ༸རྒྱལ་
དབང་ཡབ་སྲས་རྣམ་གཉིས་དང་ལྷན་དུ་རྒྱ་མིའི་ལས་བྱེད་གཅིག་རྟག་བཅར་ཡོད་
མུས་ལ་བརྟེན། རང་དབང་གི་སྒོ་ནས་བཀའ་མོལ་གནང་བདེ་མེད་པ་ཤེས་རྟོགས་
བྱུང༌། གང་ལྟར་རྒྱ་གར་གཞུང་གིས་སྟོན་པའི་དུས་དྲན་མཛད་སྒོར་གདན་ཞུ་གནང་
བ་འདི་ནི་གཟི་བརྗིད་ལྡན་པ་ཞིག་ཏུ་གྱུར། རྒྱ་གར་གྱི་སྲིད་འཛིན་ཌོག་ཊར་རཱཇེནྡྲ་
པྲསཱད་ Dr. Rajendra Prasad མཆོག་གིས་ཁོང་གི་བཞུགས་གནས་ཕོ་བྲང་
རཱཥྚཱ་པཏི་བྷ་ཝན་ Rashtrapati Bhawan ནང་༸གོང་ས་མཆོག་གདན་འདྲེན་
ཞུས་ཏེ་གཞུང་འབྲེལ་གསོལ་ཚིགས་ཤིག་ཀྱང་འདེགས་འབུལ་གནང་། སྐབས་
དེར་བོད་ཀྱི་སྐུ་མགྲོན་ཡོངས་དང༌། སྲིད་བློན་པཎྜིཏ་ནེཧརཱུ་མཆོག སྲིད་འཛིན་
གཞོན་པ་ཌོག་ཊར་རཱ་དྷཱ་ཀྲྀཥྞ་ Radha Krishna མཆོག དེ་བཞིན་རྒྱ་གར་
གཞུང་གི་གནད་ཡོད་དཔོན་རིགས་ཚང་མ་མགྲོན་འབོད་གནང་འདུག དེ་དུས་རྒྱ་
གར་གཞུང་གིས་༸གོང་ས་མཆོག་རྒྱལ་ཁབ་ཀྱི་དབུ་ཁྲིད་དུ་ངོས་འཛིན་གནང་བའི་
ཐོག་ནས་གདན་འདྲེན་ཞུས་པ་ཞིག་རེད་འདུག དེ་རྗེས་ང་ཚོ་རྒྱ་གར་གྱི་མེས་པོ་དམ་
པ་བདག་ཉིད་ཆེན་པོ་གཱནྟཱིའི་སྐུ་གདུང་ཞུགས་འབུལ་གནང་ཡུལ་རཱཇ་གྷཊ་ Ra-
jghat ཕྱོགས་སུ་ཐོན། དེར་༸གོང་ས་མཆོག་གིས་དུས་ཡུན་གང་ཙམ་རིང་ཐུགས་
སྨོན་གནང་སོང་།
དེ་སྐབས་༸གོང་ས་ྋསྐྱབས་མགོན་སྐུ་ཕྲེང་བཅུ་བཞི་པ་ཆེན་པོ་མཆོག་གིས་
གསུང་བཤད་གནང་བ་ཐོས་པ་ཐོག་མ་ཡིན། ༸གོང་ས་མཆོག་གིས་འགྲོ་བ་མིའི་
རིགས་སུ་གཏོགས་པ་རྣམས་ཀྱིས་རང་རྒྱུད་ཀྱི་ཉོན་མོངས་ཞི་བར་བྱེད་པའི་ནང་པ་
སངས་རྒྱས་པའི་ཆོས་ལ་དད་པ་བརྟན་པོ་རྙེད་པའི་ཐོག་ནས་རང་རང་གི་བསམ་བློ་
གོང་འཕེལ་གཏོང་ཐུབ་པ་བྱུང་ཚེ། གང་ཟག་སུ་འདྲ་ཞིག་ཡིན་རུང་ཐར་པ་འཐོབ་
པའི་རྒྱུ་ཡོད་ཅེས་གསུངས་པ་ཐོས་སྐབས་དགའ་བདེའི་ཚོར་བ་བརྗོད་མི་ཤེས་པ་
ཞིག་བྱུང༌།
སངས་རྒྱས་རྗེས་དྲན་གྱི་དུས་སྟོན་མཛད་སྒོ་གྲུབ་རྗེས་༸གོང་ས་མཆོག་དང་
རྒྱ་ནག་གི་སྲིད་བློན་ཀྲའོ་ཨེན་ལེ་ Chou En Lai མཇལ་འཕྲད་གནང་བའི་
ཐོག སྐབས་དེའི་བོད་ནང་གི་གནས་སྟངས་ཉིན་རེ་བཞིན་ཇེ་ཞན་ཇེ་སྡུག་ཏུ་འགྲོ་
བར་ཐུགས་འཚབ་ཆེན་པོ་ཡོད་སྐོར་གསུང་མོལ་ལྷུག་པོ་གནང་ཡོད། ཉིན་ཤས་
རྗེས་སྲིད་བློན་ཀྲའོ་ཨེན་ལེས་གཅེན་པོ་ཐུབ་བསྟན་འཇིགས་མེད་ནོར་བུ་ལགས་
དང༌། གཅེན་པོ་རྒྱལ་ལོ་དོན་གྲུབ་ལགས་རྣམ་གཉིས་རྒྱ་ནག་གཞུང་ཚབ་ཏུ་མགྲོན་
འབོད་ཀྱིས། དགོང་དྲོའི་གསོལ་ཚིགས་འདེགས་འབུལ་ཞུས་པ་དང་འབྲེལ་ཕན་ཚུན་
གསུང་མོལ་གནང་ཡོད་ཀྱང་བཟང་ཕྱོགས་ཀྱི་རྣམ་པ་གང་ཡང་ཐོན་མེད།
རྒྱ་གར་གཞུང་གིས་བོད་ཀྱི་སྐུ་ཚབ་རྣམས་རྒྱ་གར་གྱི་ཡུལ་གྲུ་གང་སར་གནས་
གཟིགས་སུ་ཕེབས་རྒྱུར་མེ་འཁོར་དམིགས་བསལ་ཅན་ཞིག་གོ་སྒྲིག་གནང་ཡོད་པ་
ལྟར། ང་ཚོ་མེ་འཁོར་ལ་ཞུགས་ཏེ་རྩ་ཆེའི་གནས་ཆེན་སཱན་ཙཱི་དང༌། ཨ་ཇནྟ། ཝཱ་
རཱ་ཎ་སཱི། རྡོ་རྗེ་གདན་སོགས་ལ་གནས་སྐོར་དུ་བསྐྱོད། གནས་མཆོག་དེ་དག་གི་
ཐོག་ནས་རྒྱ་གར་ནི་གནས་ཁྱད་པར་ཅན་གྱིས་ཁེངས་པའི་ཡུལ་གྲུ་ཆེན་པོ་ཞིག་ཡིན་
པ་གསལ་པོར་མཚོན། སྐབས་དེར་རྒྱ་གར་གྱི་ཡུལ་ལུང་ཁག་ནས་༸རྒྱལ་དབང་
ཡབ་སྲས་རྣམ་གཉིས་ལ་གཞུང་འབྲེལ་འཚམས་འདྲི་སྣེ་ལེན་གཟབ་རྒྱས་གནང་
ཡོད། འོན་ཀྱང་རྒྱ་དམར་གཞུང་གིས་ཆེད་བཏང་སོ་ལྟ་བྱེད་མཁན་རྒྱ་མི་ལས་བྱེད་
མཉམ་དུ་འབྲལ་མེད་ཡོད་པའི་དབང་གིས་ང་ཚོ་ཚང་མ་བློ་བདེ་བག་ཕེབས་ཡོང་
ཐབས་མེད།
ཚ་བོ་ང་ཚོ་གསུམ་ཟླ་བ་གསུམ་གྱི་རིང་ནང་མི་རྣམས་དང་མཉམ་དུ་གནས་
མཇལ་བསྐྱོད་ཆོག་པའི་བཀའ་འཁྲོལ་ཞུས་པ་ཡིན། མེ་འཁོར་ནང་རྒྱ་གར་གྱི་མ་བྱན་
ཚོས་ཁ་ལག་བཟོས་པར་མ་ཟད་ཨ་མ་ལགས་ཀྱིས་ཀྱང་ཁོང་ཚོར་འབྲེལ་བ་གནང་
སྟེ༑ ༸གོང་ས་མཆོག་དང་ང་ཚོ་ནང་མི་རྣམས་ཀྱི་བསྔགས་པར་འོས་པའི་བོད་ཟས་
རྣམ་གྲངས་མི་ཉུང་བ་ཞིག་བཟོས་གནང་བྱུང༌།
གནས་མཇལ་སྐབས་ང་ཚོའི་མཉམ་དུ་ཡོད་པའི་ལྷ་སར་གོ་གནས་ལྡན་པའི་རྒྱ་
རིགས་ལས་བྱེད་ཚོས་བོད་སྐད་ཡག་པོ་ཤེས་ཀྱི་འདུག ཕྲན་རང་ཁོང་ཚོ་ང་ཚོའི་
མཉམ་དུ་འབྲལ་མེད་ཡོང་བར་མི་དགའ་བའི་རྣམ་འགྱུར་སྟོན་དགོས་བྱུང༌། དེར་
བརྟེན་ཉིན་གཅིག་ཁོང་ཚོས་ཨ་མ་ལགས་ལ་ཁྱེད་རང་གི་བུ་མོ་ང་ཚོར་དགའ་པོ་
མེད་པ་ཤེས་ཀྱི་འདུག་ཅེས་བརྗོད་འདུག ཕྲན་རང་ཆུང་དུས་བོད་ནང་གནས་ཚུལ་
ཇི་བྱུང་གསལ་པོ་ཤེས་ཀྱི་མེད། འོན་ཀྱང་ཁོང་ཚོས་ཚ་བོ་ང་ཚོ་གསུམ་སློབ་གྲྭའི་
གུང་གསེང་སྐབས་ལྷ་སར་ཕྱིར་ལོག་བྱ་རྒྱུར་འགོག་རྐྱེན་བྱས་པ་དེ་ནས་བཟུང་ཁོང་
ཚོར་མི་དགའ་བའི་རྣམ་པ་ཤུགས་ཆེ་ཡོང་གི་ཡོད། ང་ཚོ་ཕ་མ་དང་མཇལ་འཕྲད་མ་
ཐུབ་པར་ཟླ་བ་མང་པོ་གནས་དགོས་བྱུང་བ་འདི་ལ་བཟོད་སྒོམ་བྱེད་ཐབས་མེད་པས་
རྒྱ་དམར་ལ་སྐྱོན་འཛུགས་བྱེད་དགོས་ངེས་ཡིན། གལ་ཏེ་ང་ཚོ་བོད་ནང་ཕྱིར་ལོག་
བྱས་ཡོད་ན་ཁོང་ཚོས་ང་ཚོ་རྒྱ་ནག་ཏུ་བཏང་སྟེ་དམར་པོའི་ལྟ་གྲུབ་སྦྱོང་བརྡར་དང་
སློབ་གསོ་སྤྲད་ཡོད་པ་བརྗོད་མི་དགོས། ལྷག་པར་ངོས་རང་གི་བློ་དཀར་ཉེ་གྲོགས་
མང་པོ་ཞིག་གནས་སྟངས་དེ་འདྲའི་འོག་རྒྱ་ནག་ཏུ་ཕྱིར་ལོག་བྱེད་དགོས་བྱུང་བ་
སོགས་ཀྱང་ཤེས་ཀྱི་ཡོད།
རྒྱ་གར་གྱི་ཡུལ་གྲུ་ཁག་ཏུ་འགྲུལ་བཞུད་བྱེད་རིང་ཕྲན་ནས་༸གོང་ས་
མཆོག་གི་དགོངས་གཞི་རྒྱུས་ལོན་བྱུང༌། དེ་དུས་ྋགོང་ས་མཆོག་དགུང་
གྲངས་ ༢༡ དང༌། ཕྲན་རང་ལོ་ ༡༦ ཡིན། ཕྲན་ཚོ་བེངྒལོར་གྱི་གནམ་གྲུའི་
བཟོ་གྲྭ་ཁག་དང༌། ནངྒལ་གྱི་ཆུ་ཤུགས་གློག་ཁང་བཅས་ལ་ལྟ་སྐོར་དུ་ཕྱིན་པ་
ཡིན། ༸གོང་ས་མཆོག་ནི་རྒྱ་གར་ནང་གི་འཕྲུལ་ཆས་འཛུགས་སྐྲུན་ཁག་ལ་ཐུགས་
མཉེས་པོ་གནང་གི་འདུག་པར་མ་ཟད། ཕྱི་ལོ་ ༡༩༥༤ ལོར་རྒྱ་ནག་ནང་གཟིགས་
སྐོར་གནང་བ་དེ་སྐབས་ཀྱི་གཟིགས་ཚུལ་དང༌། རྒྱ་གར་ནང་གཟིགས་སྐོར་གནང་
སྐབས་ཀྱི་གཟིགས་ཚུལ་གཉིས་མི་འདྲ་བའི་ཁྱད་པར་གང་ཡོད་པ་དང༌། དེ་བཞིན་
དམར་པོའི་རིང་ལུགས་དང་རང་དབང་གི་མང་གཙོའི་རིང་ལུགས་དབར་ཁྱད་པར་
གང་ཡོད་སྐོར་བཀའ་མོལ་ལྷུག་པོ་གནང་སོང་།
༸གོང་ས་མཆོག་ཨ་མ་ལལགས་དང༌། གཅེན་པོ་བློ་བཟང་བསམ་གཏན་
ལགས། གཅེན་མོ་ཚེ་རིང་སྒྲོལ་མ་ལགས་བཅས་དང་ལྷན་དུ་བཞུགས་ཏེ་གསུང་
སྐད་ཆུང་ཆུང་ཐོག་བཀའ་མོལ་ཡང་ཡང་གནང་གི་འདུག དེ་དུས་༸གོང་ས་མཆོག་
རྒྱ་གར་ནང་སྐྱབས་བཅོལ་ཞུས་མིན་ཇི་འགབ་ཐད་ཐག་གཅོད་དཀའ་བའི་སྐུ་ངལ་
འཕྲད་བཞིན་ཡོད་འདུག རྒྱ་ནག་གི་སྲིད་བློན་ཀྲའོ་ཨེན་ལེ་དང་རྒྱ་གར་གྱི་སྲིད་བློན་
གཉིས་བཀའ་མོལ་གནང་བའི་མཐའ་མར། རྒྱ་གར་གྱི་སྲིད་བློན་པཎྜིཏ་ནེཧརཱུ་མཆོག་
གིས་༸གོང་ས་མཆོག་ལྷ་ལྡན་རྒྱལ་སར་ཆིབས་བསྒྱུར་གནང་ན་ལེགས་ཚུལ་ནན་
ཞུ་གནང་འདུག སྲིད་བློན་ཀྲའོ་ཨེན་ལེས་རྒྱ་གར་གྱི་སྲིད་བློན་མཆོག་ལ་བོད་ནང་
བཅོས་སྒྱུར་འཕར་མ་གང་ཡང་མི་བྱེད་པའི་ཁར། བོད་ལ་མིང་དོན་མཚུངས་པའི་
རང་སྐྱོང་ལག་བསྟར་བྱེད་རྒྱུ་སོགས་ཁས་ལེན་བྱས་ཏེ་ཁོང་ཐུགས་ཡིད་ཆེས་པ་
བཟོས་ཡོད་འདུག བློ་ཕམ་པ་ཞིག་ལ་ཁས་ལེན་དེ་དག་ལག་བསྟར་བྱས་མེད།
ཕྲན་རང་ཕྲུ་གུ་གཞན་དང་མཉམ་དུ་མེ་འཁོར་གྱི་ཁང་མིག་གཅིག་ནས་གཅིག་
བརྒྱུད་དེ་འགྲོ་དུས། སྐབས་རེ་༸གོང་ས་མཆོག་དང་ལྷན་དུ་བཀའ་མོལ་ཡུན་རིང་
ཞུ་རྒྱུའི་གོ་སྐབས་ཡོང་གི་ཡོད། ༸གོང་ས་མཆོག་གིས་ཡེ་ཤུའི་སློབ་གྲྭའི་དགེ་རྒན་
བཙུན་མ་ཚོའི་ས་ནས་གང་ཅིའི་ཉམས་མྱོང་འཐོབ་ཐབས་ལ་དོ་སྣང་བྱས་ཏེ། སློབ་
སྦྱོང་མུ་མཐུད་མཇུག་སྐྱོང་བྱེད་རྒྱུ་གལ་ཆེ་ཡིན་སྐོར་སོགས་བཀའ་སློབ་ནན་པོ་
གནང་གི་ཡོད། འོན་ཀྱང་ངས་ཨ་མ་ལགས་ལ་ང་བོད་ལ་ཕྱིར་ལོག་བྱས་ན་གང་འདྲ་
ཡོང་མིན་བཀའ་འདྲི་ཞུས་པར། ཁོང་གིས་ཉེན་སྲུང་ཆེད་རྡོར་གླིང་ལ་རང་འཇགས་
བསྡད་ན་ལེགས་ཚུལ་གསུངས་བྱུང༌། མེ་འཁོར་ནང་གཞུང་ཞབས་སོགས་མི་སྣ་མང་
པོ་ཡོད་པས་ང་ཚོས་སྐད་ཆ་ཤོད་སྐབས་ཡིད་གཟབ་བྱེད་དགོས་ཀྱི་ཡོད། ང་ཚོའི་
མཉམ་དུ་ཡོད་པའི་རྒྱ་མི་ལས་བྱེད་ཚོས་ཕྲུ་གུ་ཚོར་དགའ་མདོག་ཁ་པོ་བྱས་ཏེ་བྱེ་
རིལ་སྟེར་བ་དང་། རྩེད་མོ་རྩེ་བ་སོགས་བྱས་ནས་ང་ཚོར་སྐད་ཆ་ཤོད་ཐབས་གང་
ཡོང་བྱེད་ཀྱི་འདུག ཨ་མ་ལགས་དང་གཅེན་མོས་རང་རེ་བོད་རིགས་ནང་དུའང་
གནས་ཚུལ་ཕྱིར་སྐྱེལ་བྱེད་མཁན་རེ་གཉིས་ཡོད་ཚོད་ལ་ཁོང་རྣམ་པ་བོད་ནང་དོགས་
ཟོན་བྱས་ཏེ་བཞུགས་དགོས་པ་དང༌། འདིར་ཁྱེད་རང་ཚོས་ཀྱང་གཟབ་གཟབ་
བྱེད་དགོས་ཞེས་སློབ་སྟོན་གནང་བྱུང༌། དུས་ཕྱིས་ཕྲན་རང་ཕྱི་ལོ་ ༡༩༨༠ ལོར་
བོད་ནང་ཐེངས་དང་པོ་ལྟ་སྐོར་ལ་འགྲོ་སྐབས་བོད་མི་ཚོའི་མིག་གི་ལྟ་སྟངས་ནས་
འཇིགས་སྣང་སོགས་ཡོད་པ་ཤེས་བྱུང༌། ངོས་ནས་ཁོང་ཚོར་སྐད་ཆ་འདྲི་སྐབས་
ཁོང་ཚོས་ལན་འདེབས་བྱ་རྒྱུར་བློ་ཁོག་གིས་མ་ལྡེང་པར། སེམས་འཚབ་ཀྱིས་སྐད་
ཆ་ཁ་ཐུག་བཤད་མི་ཐུབ་པ་སོགས་དངོས་མཐོང་བྱུང༌།
རྒྱ་གར་ནང་གནས་མཇལ་སྐབས་གྲོང་ཁྱེར་གཅིག་ནང་ཉི་མ་མང་པོ་འགོར་
ཚེ༑ རྒྱ་གར་གཞུང་ནས་མགྲོན་ཁང་ཁག་ནང་གྲ་སྒྲིག་གིས་ཚང་མ་མཉམ་དུ་གསོལ་
ཚིགས་མཆོད་ཀྱི་འདུག དེ་དུས་ཕྲན་ནས་༸གོང་ས་༸སྐྱབས་མགོན་ཆེན་པོ་མཆོག་
སྐྱེ་བོ་ཕལ་པའི་ངང་ཚུལ་བཞེས་པ་མཇལ་ཐེངས་དང་པོ་ཡིན། ཕྲན་རང་ཐོག་མ་ཉིད་
ནས་༸གོང་ས་མཆོག་ལ་གུས་བརྩི་དད་དམ་ཅི་ཆེ་ཡོད་པའི་ཐོག དེ་སྐབས་དེ་བས་
ངོ་མཚར་ཆེ་བའི་སྐྱེས་བུ་ཞིག་ཡིན་པ་ངེས་ཤེས་རྙེད་བྱུང༌། དེ་སྔོན་རྩེ་ཕོ་བྲང་པོ་
ཏ་ལའི་རྡོ་སྐས་འཛེགས་ཏེ་ྋ གོང་ས་མཆོག་མཇལ་ཁར་བཅར་སྐབས་ང་ཚོས་བར་
ཁྱད་ཆེན་པོ་དེ་ཙམ་ཡོད་པ་ཤེས་ཀྱི་མེད།
༸གོང་ས་༸སྐྱབས་མགོན་ཆེན་པོ་མཆོག་ལ་གཞན་དྲིང་མི་འཇོག་པའི་ངོ་
མཚར་ཡོན་ཏན་བསམ་གྱིས་མི་ཁྱབ་པ་མངའ་བ་ར་གསལ་པོ་འཕྲོད་བྱུང༌། ༸གོང་
ས་མཆོག་གིས་རྒྱ་གར་འཕགས་ཡུལ་གྱི་ཡུལ་ལྗོངས་བཀོད་པ་དེ་བོད་ཡུལ་དང་
མཚུངས་པ་ལྟ་བུ་ཡོད་ཚུལ་སོགས་ཀྱི་བསྔགས་བརྗོད་གནང་བ་དང་། ལྷག་པར་
བཟོ་རིག་འཕྲུལ་ཆས་རིགས་ལ་ཐུགས་སྣང་ཆེན་པོ་ཡོད་པ་ལྟར་དེ་སྐོར་འབྲེལ་
ཡོད་མི་སྣར་དོགས་འདྲི་སྣ་ཚོགས་གནང་གི་འདུག ངོས་ནས་སྐབས་དེར་༸གོང་
ས་མཆོག་གི་ཐུགས་སྣང་གནང་ཡུལ་གང་ཡིན་སོགས་ལ་བརྟག་ཞིབ་ཞུས་པ་
ཡིན། ཐེངས་གཅིག་གནམ་གྲུའི་ཁ་ལོ་བ་སྡོད་སར་ཕེབས་ནས་རྙོག་འཛིང་ཆེ་བའི་
གནམ་གྲུའི་འཕྲུལ་འཁོར་ལ་ཐུགས་སྣང་ཡོད་ལུགས་སོགས་གསུངས་པར་དེ་གའི་
ལས་བྱེད་རྣམས་དགའ་ཚོར་སྐྱེས་པར་མ་ཟད། ལོ་ན་ ༢༡ ཙམ་སོན་པའི་ན་གཞོན་
ཞིག་གིས་༸གོང་ས་མཆོག་ལ་དོ་སྣང་བརྟག་ཞིབ་ནན་པོ་བྱེད་ཀྱི་ཡོད་པ་སོགས་
ཤེས་བྱུང༌། ངོས་ནས་ནང་པ་སངས་རྒྱས་པའི་ཆོས་ཀྱི་ནང་བྱ་དངོས་གང་འདྲ་ཞིག་
ཡིན་རུང་རྒྱུ་རྐྱེན་ལ་མ་ལྟོས་པར་རང་དབང་གི་སྒོ་ནས་གྲུབ་པ་གཏན་ནས་མེད་པ་
གསུངས་པ་དང་། དེ་ལྟར་རང་ཉིད་ཀྱི་དོགས་པ་རྣམ་རྟོག་མ་སེལ་བར་དུ་བརྟག་
དཔྱད་དང་འདྲི་རྩད་ཡང་ཡང་བྱེད་དགོས་པའི་ལམ་སྟོན་གནང་བའི་རྒྱུ་མཚན་རྣམས་
ཀྱང་ཤེས་བྱུང༌། ྋགོང་ས་མཆོག་གིས་སྐུ་ན་ཆུང་དུས་ནས་ནང་པའི་ལྟ་གྲུབ་རིགས་
ལམ་གསན་སྦྱོང་གནང་ཡོད་པ་ལྟར། རྒྱ་གར་ནང་གནས་གཟིགས་སུ་ཆིབསཆིབས་བསྒྱུར་
བསྐྱངས་ཐུབ་པ་དེས་སྔར་གསན་སྦྱོང་གནང་བ་རྣམས་ཉམས་བཞེས་ཕྱག་བསྟར་
གནང་རྒྱུར་སྐུལ་མ་ཤུགས་ཆེ་ཐེབས་ཡོད་པར་སྙམ།
༸གོང་ས་༸སྐྱབས་མགོན་ཆེན་པོ་མཆོག་རྒྱ་གར་གྱི་ཡུལ་གྲུ་གང་དུ་ཆིབས་
བསྒྱུར་བསྐྱངས་རུང་དེ་གར་མི་ཚོགས་ཀྱིས་ཡོངས་སུ་ཁེངས་པ་དང་། བཀའ་སློབ་
གནང་སྐབས་ཡུལ་མི་ཚང་མས་དགའ་ཚོར་ངང་དོ་སྣང་ཆེན་པོས་ཉན་གྱི་འདུག དེ་
སྔོན་༸རྒྱལ་དབང་ཡབ་སྲས་རྣམ་གཉིས་ཞེས་མཚན་ཐོས་པ་ཙམ་ལས་དངོས་སུ་
མཇལ་མྱོང་མེད་པའི་རྒྱ་གར་ཡུལ་མི་རྣམས་ལ་༸ གོང་ས་མཆོག་ནས་གཟིགས་
འདོད་ཀྱི་ཐུགས་སེམས་ལྷག་པར་འཕེལ་ཏེ་གོས་ཆེན་གྱི་ན་བཟའ་བཞེས་པའི་ཆིབས་
ཞབས་སྐུ་འཁོར་བརྒྱ་ཕྲག་དང་སྐུ་སྲུང་དམག་མི་བཅས་པའི་དབུས་སུ། ྋགོང་ས་
མཆོག་ནང་པའི་དགེ་སློང་དཀྱུས་མའི་ན་བཟའ་ཆོས་གོས་བཞེས་ཏེ་ཀུན་ལ་འཛུམ་
ཞལ་བསྟན་ནས་གུས་ལན་གནང་བ་དང༌། དེ་འདྲའི་མཛད་སྤྱོད་ཀྱིས་གང་ཉིད་མེ་
འཁོར་ནས་བཤོལ་གནང་སྐབས་ཞལ་མཇལ་དུ་བཅར་བའི་ཡུལ་མི་རྣམས་དགའ་
ཚོར་ཆེན་པོས་ཕེབས་བསུ་ཞལ་མཇལ་ཞུ་ཡི་འདུག ད་རེས་ཀྱི་གོ་སྐབས་འདི་
བརྒྱུད་རང་ཉིད་ལ་ཚོར་སྣང་མི་འདྲ་བ་གཉིས་བྱུང༌། དེ་ཡང་དང་པོ་༸གོང་ས་མཆོག་
༸རྒྱལ་དབང་སྐུ་གོང་མའི་ཡང་སྲིད་འཁྲུལ་བྲལ་དུ་ངོས་འཛིན་བྱུང་བར་དགའ་མགུ་
ཡི་རང་གི་གནས་སུ་གྱུར་པ་དང༌། གཉིས་པ་རྒྱ་ཆེའི་མང་ཚོགས་ཀྱིས་བསྔགས་
བརྗོད་དང་དགའ་བསུའི་ཐལ་སྒྲ་ཇི་ཙམ་སྒྲོག་ཀྱང༌། ཉམ་ཆུང་དམན་ས་བཟུང་ནས་
བཞུགས་མཁན་ཞིག་ང་རང་གི་གཅེན་པོ་ཡིན་པར་དགའ་སྤོབས་ཚད་མེད་བྱུང་།
རང་ཉིད་ཀྱང་བོད་མི་གཞན་ཚོ་དང་འདྲ་བར་འདས་ཟིན་པའི་བྱ་སྤྱོད་ཁག་ལ་
ཕྱིར་བལྟས་སློག་རྒྱུའི་རང་གཤིས་མེད། ང་རང་ལྷ་སར་བྱིས་པའི་གནས་སྐབས་
ཀྱི་སྣང་ཚུལ་རྣམས་རྟག་ཏུ་ཡིད་ལ་འཆར་གྱི་འདུག འོན་ཀྱང་རྒྱ་གར་ནང་གནས་
གཟིགས་སུ་ལྷན་བཅར་ཐུབ་པ་དེས་༸གོང་ས་མཆོག་དང་འབྲེལ་ཐག་ཇེ་ཉེར་སོང་
བར་བརྟེན། རང་ཉིད་ཀྱི་བསམ་བློར་སློབ་སྦྱོང་ཐོན་མཚམས་༸གོང་ས་མཆོག་
དང༌། བོད་ཀྱི་རྩ་དོན་དང་འབྲེལ་བའི་ལས་དོན་ཐོག་ཞབས་འདེགས་ཞུ་རྒྱུའི་ཆོད་
སེམས་བརྟན་པོ་བྱུང་།
༧ཀུན་གཟིགས་པཎ་ཆེན་རིན་པོ་ཆེ་མཆོག་ད་རེས་གནས་གཟིགས་སུ་ཕེབས་
སྐབས་ཞལ་མཇལ་བྱུང་བ་ཐེངས་དང་པོ་ཡིན། ྋགོང་ས་མཆོག་གིས་གང་ཉིད་
ཀྱི་དགོངས་ཚུལ་རྣམས་ཐུགས་བག་ཡངས་པོའི་སྒོ་ནས་༸པཎ་ཆེན་རིན་པོ་ཆེ་དང་
བཀའ་བསྡུར་གནང་གི་འདུག འོན་ཀྱང་༧པཎ་ཆེན་རིན་པོ་ཆེའི་ཐུགས་གཤིས་སྒམ་
ཚུགས་ཆེ་ལ་བཞད་མོ་ཙམ་ཡང་མི་བཞད་པའི་སྣང་ཚུལ་གྱིས་འགྲོགས་འདྲིས་དཀའ་
བ་ཞིག་ཏུ་མཇལ་བྱུང༌།
༧ཀུན་གཟིགས་པཎ་ཆེན་རིན་པོ་ཆེའི་ཡུམ་གྱི་གཞིས་ཁུངས་ཀྱང་ཞིང་ང
རེད། ཁོང་དུས་ཚོད་ནམ་བྱུང་ལ་ང་ཚོ་ཡོད་སའི་མེ་འཁོར་ཁང་མིག་ནང་ཕེབས་
ཏེ་ཨ་མ་ལགས་དང་གཅེན་མོ་ཚེ་རིང་སྒྲོལ་མ་ལགས་ལྷན་དུ་ཕར་ཆིན་རྒྱག་སྟངས་
དང༌། ལྷས་མ་སླ་སྟངས། ཞལ་ལག་བཟོ་སྟངས་སོགས་ལས་འཕྲོས་ཏེ་གནད་དོན་
འདྲ་མིན་ཐོག་བཀའ་མོལ་ཡུན་རིང་གནང་ནས་བཞུགས་ཀྱི་འདུག སྐབས་དེར་རང་
དབང་གི་སྒོ་ནས་བསམ་ཚུལ་བརྗེ་ལེན་ཐུབ་རྒྱུར་ཡིད་ཆེས་བློས་འགེལ་དཀའ་བའི་
ཁོར་ཡུག་ཁྱད་མཚར་ཞིག་ཡོད་རུང་། ཁོང་རྣམ་པར་དོ་ཕོག་གང་ཡང་བྱུང་མེད།
ཨ་མ་ལགས་ནི་རྟག་ཏུ་ཞི་དུལ་བག་ཕེབས་དང༌། དཀའ་རྙོག་གི་གནས་
ཚུལ་ལ་ཇི་མི་སྙམ་པར་དགོངས་པ་རྒྱ་ཆེན་པོ་བཞེས་ཐུབ་མཁན་ཞིག་ཡིན། དེ་
སྐབས་ཨ་མ་ལགས་ཀྱིས་ངོས་རང་གི་སློབ་གཉེར་བྱེད་ཕྱོགས་དང༌། ལྷག་པར་ཕྱི་
ལོ་ ༡༩༥༦ ལོར་གཅུང་པོ་བསྟན་འཛིན་ཆོས་རྒྱལ་ལགས་དགུང་ལོ་ ༡༠ ལས་
ཕེབས་མེད་པའི་གནས་སྟངས་ཀྱིས་ཐུགས་ཁྲལ་ཆེན་པོ་གནང་དགོས་ཆགས་
ཡོད། གཅུང་པོ་བསྟན་འཛིན་ཆོས་རྒྱལ་ལགས་མེ་འཁོར་གྱི་བར་ཁྱམས་སུ་རྒྱུག་
ཤར་གློད་གནང་གིས་རྒྱ་གར་བའི་ཞབས་ཕྱི་ཚོ་དང་མཉམ་དུ་སྤྲོ་མདོག་ཁ་པོས་
བཞུགས་ཤིང༌། རིང་མིན་ང་ཚོ་ནང་མི་རྣམས་ཞལ་གྱེས་མཚམས་སུ་སླེབས་ཉེར་
བརྟེན་ཨ་མ་ལགས་ཀྱིས་གཅུང་པོར་སྔར་བས་བྱམས་སྐྱོང་ཆེ་བ་གནང་གི་འདུག ཨ་
མ་ལགས་ཀྱི་བུ་རྒན་ཤོས་གཅེན་པོ་ཐུབ་བསྟན་འཇིགས་མེད་ནོར་བུ་ལགས་ཨ་རི་
དང༌། གཅེན་པོ་རྒྱལ་ལོ་དོན་གྲུབ་ལགས་རྒྱ་གར། ྋགོང་ས་མཆོག་དང་གཅུང་
པོ་བསྟན་འཛིན་ཆོས་རྒྱལ་ལགས་བོད་བཅས་སོ་སོར་ཞལ་གྱེས་ནས་བཞུགས་རྒྱུ་
ཐུགས་སེམས་སྐྱོ་པོ་ཡོད་ངེས། གཅེན་པོ་བློ་བཟང་བསམ་གཏན་ལགས་སྐུ་ཁམས་
བདེ་མིན་དབང་གིས་འགྲུལ་བཞུད་བྱེད་མུར་རྒྱ་གར་གྱི་སྨན་ཁང་ཆེ་བ་ཞིག་ནང་
གཤག་བཅོས་གནང་བར་ཕེབས་དགོས་བྱུང་ཡོད། གནས་སྟངས་འདི་འདྲའི་འོག་
གཅུང་པོ་བསྟན་འཛིན་ཆོས་རྒྱལ་ལགས་སྐུ་ན་ཆུང་ཆུང་ཕྱི་རྒྱལ་དུ་མུ་མཐུད་སློབ་
སྦྱོང་ལ་བཞག་ན་ཇི་ལྟར་ཡོང་མིན་ཨ་མ་ལགས་ཀྱིས་གཅེན་པོ་བགྲེས་པ་ཚོར་
བཀའ་འདྲི་གནང་བར། གཅེན་པོ་ཚོས་དོན་དངོས་བླ་སྤྲུལ་བཞུགས་ཡུལ་བོད་རང་
ཡིན་པ་དེར་ཇི་ཙམ་བཞུགས་ཐུབ་པ་དེ་ཙམ་གྱིས་གལ་འགངས་ཆེན་པོ་ཆགས་ཀྱི་
ཡོད་ཅེས་གསུངས།
ཕྲན་རང་ཨ་མ་ལགས་དང་ལྷན་དུ་དུས་ཡུན་གང་ཙམ་གཤིབས་རྒྱུ་བྱུང་བ་
དེའི་རིང་སློབ་གྲྭའི་སྐོར་དང༌། བོད་ཀྱི་གནས་སྟངས་སྐོར་བཀའ་མོལ་མང་པོ་ཞུས་
པ་ཡིན། ཨ་མ་ལགས་ཀྱིས་ཕར་ཆིན་རྒྱག་སྟངས་དང་ལྷས་མ་སླ་སྟངས་སོགས་
སློབ་པ་གནང་བྱུང༌། ཨ་མ་ལགས་རིག་རྩལ་འཁྲབ་སྟོན་དང་གློག་བརྙན་སོགས་ལ་
མཉེས་པོ་ཡོད་སྟབས། ང་ཚོ་རྒྱ་གར་གྱི་གྲོང་ཁྱེར་ཆེ་ཁག་མདྷཱསི་དང་ཀལ་ཀཏྟཱ་ལྟ་
བུར་ཉིན་ཤས་བཞུགས་སྐབས་འཁྲབ་སྟོན་ཁང་དང༌། སྤྱན་གཟིགས་ཁང་སོགས་
ལ་ལྟད་མོ་ལྟ་བར་ཕྱིན་པ་ཡིན། དེ་བཞིན་དགོང་མོ་རྒྱ་གར་གཞུང་གིས་༸གོང་ས་
མཆོག་དང་སྐུ་མགྲོན་རྣམ་པར་ཆེ་བསྟོད་གུས་བསུ་མཚོན་ཆེད། སྲོལ་རྒྱུན་གཞས་
སྣ་ཁག་དང་རོལ་དབྱངས་འཁྲབ་སྟོན་གྱི་གཟིགས་མོར་གདན་ཞུ་གནང་བ་ལྟར་ང་
ཚོ་ཚང་མ་མཉམ་དུ་བསྐྱོད་པ་ཡིན། ཡང་ཉིན་དགུང་ང་ཚོས་རྒྱ་གར་ནང་ཡོད་པའི་
ལྷ་ཁང་རྣམས་མཇལ་བར་ཕྱིན་པ་དང༌། དིལླཱི་གསར་པར་མོ་སོ་ཁོའི་སྒྱུ་རྩལ་བའི་
འཁྲབ་སྟོན་དང་འཁྱགས་ཤུར་གཏོང་ས་བཅས་ལ་ལྟད་མོ་ལྟ་བར་ཕྱིན་པ་ཡིན།
ནང་མི་རྣམས་དང་མཉམ་དུ་རྒྱ་གར་ནང་གནས་མཇལ་དུ་བསྐྱོད་པ་དེའི་རིང་
ངོ་མཚར་ཆེ་བའི་ཉམས་མྱོང་མང་པོ་ཐོབ་ཀྱང་། ཐ་མ་ནང་མི་ཚང་མ་ཞལ་གྱེས་ཏེ་
ཕེབས་དགོས་པའི་སེམས་ངལ་དེ་བཟོད་བསྲན་བྱེད་དཀའ་བ་ཞིག་བྱུང༌། ཕྲན་ནས་
༸གོང་ས་ྋསྐྱབས་མགོན་ཆེན་པོ་མཆོག་ལ་སྐུ་ངལ་དང་ཐུགས་འཚབ་ཧ་ཅང་ཆེན་
པོ་ཡོད་པའི་རྣམ་པར་མཇལ་བར་མ་ཟད། བོད་གཞུང་གི་ངོས་ནས་རྒྱ་ནག་གཞུང་
དང་ཞི་མོལ་གྱི་ལམ་ནས་འགྲིགས་འཇགས་ཡོང་བའི་ཐབས་ཤེས་གང་ཡོང་གནང་
ཡང་། རང་ཡུལ་བོད་རྒྱལ་ཁབ་ལ་དོན་འབྲས་གང་ཡང་མ་བྱུང་བའི་ཁར་བསུན་
གཙེར་ཇེ་ཆེར་འགྲོ་སྐོར་ཨ་མ་ལགས་དང་གཅེན་མོ་གཉིས་ལ་གསུངས་པ་སོགས་གོ་
ཐོས་བྱུང༌། གལ་ཏེ་བོད་མི་མང་འཚོ་གནས་ཐུབ་མིན་གྱི་གནད་དོན་འདི་ལྟ་བུར་ཐུག་
གི་མེད་ཚེ། ༸གོང་ས་མཆོག་གང་ཉིད་ལུགས་གཉིས་ཆབ་སྲིད་ཀྱི་ཐུགས་འགན་
འཇོག་གནང་གིས་རྩ་ཆེའི་གཞུང་ཆེན་ཁག་ལ་གསན་བསམ་སློབ་གཉེར་དང༌། སྒོམ་
སྒྲུབ་ཉམས་བཞེས་ལ་འབད་འབུངས་གནང་རྒྱུ་དགོངས་ཀྱི་ཡོད་འདུག །།

ལེའུ་དྲུག་པ།
སྐྱབས་བཅོལ་དུ་ཐོན་ཞུགས།

༄༅། །ང་ཚོའི་མེ་འཁོར་གྱི་འགྲུལ་བཞུད་མཐའ་མ་དེའི་རྗེས་སུ་༸གོང་ས་༸སྐྱབས་
མགོན་ཆེན་པོ་མཆོག་བོད་ཀྱི་རྒྱལ་ས་ལྷ་སར་ཆིབས་ཞལ་བསྒྱུར་གནང་མཛད། བོད་
ནང་གི་གནས་སྟངས་ཛ་དྲག་ཇེ་ཞན་ཇེ་སྡུག་ཏུ་འགྲོ་བཞིན་ཡོད་སྟབས། གཅེན་
པོ་རྒྱལ་ལོ་དོན་གྲུབ་ལགས་ཀྱིས་ཨ་མ་ལགས་ལ་གཅེན་མོ་ཚེ་རིང་སྒྲོལ་མ་
ལགས་དང༌། ཚ་བོ་བསྟན་འཛིན་ངག་དབང༌། ཚ་མོ་མཁའ་འགྲོ་ཚེ་རིང་བཅས་ཕྲན་
ཚོ་དང་ལྷན་དུ་ཟླ་ཤས་རིང་ཀལ་ཀཏྟཱར་བཞུགས་ན་ལེགས་ཚུལ་ཞུས་སོང༌།
ཕྲན་ཚོ་ཟླ་བ་གཅིག་ཙམ་རིང་ཀལ་ཀཏྟཱར་ངལ་གསོའི་ཚུལ་དུ་བསྡད་པ་དེ་ནི་
གུང་གསེང་ངོ་མ་ལྟ་བུ་ཚོར་བྱུང་། ཨ་མ་ལགས་གློག་བརྙན་གཟིགས་རྒྱུར་ཐུགས་
མཉེས་པོ་ཡོད་པས་ལྟད་མོའི་ནང་དོན་སྐད་སྒྱུར་དུ་ང་ཚོ་ནང་མི་ཞིག་མཉམ་འཁྲིད་
གནང་གི་ཡོད། དེ་བཞིན་སྲོག་ཆགས་འདྲ་མིན་དང་མེ་ཏོག་བཅས་ལ་མཉེས་པོ་
ཡོད་པར་བརྟེན་ང་ཚོ་སྤྱན་གཟིགས་ཁང་དང་སྐྱེད་ཚལ་ལྡུམ་ར་སོགས་ལ་ལྟ་སྐོར་དུ་
ཕྱིན་པ་ཡིན།
དེ་རྗེས་ང་ཚོ་གཅེན་པོ་རྒྱལ་ལོ་དོན་གྲུབ་ལགས་ཀྱི་ཐུགས་རྒྱུས་ཡོད་པའི་གྲོང་
ཁྱེར་དཀྱིལ་གྱི་མགྲོན་ཁང་ཆུང་ཆུང་ཞིག་ནང་བསྡད་པ་ཡིན། གཅེན་པོ་རྒྱལ་ལོ་དོན་
གྲུབ་ལགས་སྟངས་དཔྱལ་གཉིས་གྲོང་ཁྱེར་འདིར་ནམ་ཞིག་ཕེབས་རུང་ཨར་མེ་ནི་
ཡའི་མར་ཊིན་ཞུ་བའི་བཟའ་ཚོ་གཉིས་ཀྱིས་འཛིན་སྐྱོང་བྱེད་པའི་མགྲོན་ཁང་འདིར་
བཞུགས་ཀྱི་ཡོད་འདུག མགྲོན་ཁང་དེ་ནི་ཡུལ་འཁོར་སྤྲོ་འཆམ་པ་མང་པོའི་སྡོད་
གནས་མིན་པར་ཁྱིམ་ཚང་ཆུང་ཁག་གི་སྡོད་གནས་ཤིག་རེད་འདུག ཤིང་སྣ་དང་མེ་
ཏོག་གིས་བསྐོར་བའི་ཁང་བཟང་ལ་ཕྲན་རང་དགའ་པོ་ཡོད་པར་མ་ཟད། མཚན་མོ་
དེའི་ཉེ་འཁོར་དུ་འཆམ་འཆམ་ལ་འགྲོ་ཡི་ཡོད།
ལྕམ་སྐུ་མར་ཊིན་ལགས་ཀྱིས་ཕྲན་ཚོར་གཟིགས་སྐྱོང་གང་ལེགས་གནང་བའི་
ཐོག ། ཨ་མ་ལགས་ལ་རྟག་ཏུ་དགོང་དྲོའི་གསོལ་ཚིགས་དམིགས་བསལ་བཀའ་
མངགས་གནང་རྒྱུ་ཡོད་དམ་ཞེས་བཀའ་འདྲི་གནང་སྟེ་ཐུགས་སྣང་ཆེན་པོས་བཟོ་
བ་གནང་གི་འདུག ཡང་ཁོང་ནས་ཨ་མ་ལགས་མ་བྱན་མཁས་པོ་ཞིག་ཏུ་བརྩིས་ཏེ་
ཁོང་ཚོ་བཀའ་མོལ་གནང་རིང་ཞལ་ལག་བཟོ་སྟངས་ཀྱི་སྐོར་ལའང་དགོངས་ཚུལ་
བརྗེ་ལེན་གནང་གི་འདུག བོད་མི་ཚོས་ཆོས་ཀྱི་འབྱུང་ཁུངས་རྒྱ་གར་དང༌། ཞལ་
ལག་བཟོ་སྟངས་རྒྱ་ནག གྱོན་གོས་སོག་པོ་བཅས་ནས་དཔེ་བླངས་པ་རེད་ཅེས་ཤོད་
སྲོལ་ཡོད་པ་དེ་ནི་ང་ཚོ་བོད་པས་ཁྱིམ་མཚེས་རྒྱལ་ཁབ་སོ་སོའི་ངོ་མཚར་སྲོལ་རྒྱུན་
བཟང་པོ་རྣམས་དཔེ་ཇི་ལྟར་བླངས་དགོས་མིན་ཤེས་རྟོགས་ཐུབ་འདུག་སྙམ་པ་བྱུང་།
ཕྲན་རང་གྲོགས་མོ་ཚོ་དང་མཉམ་དུ་ཕྱི་ལ་འཆམ་འཆམ་མང་པོ་འགྲོ་ཡི་
ཡོད། ནང་དུ་ཕྱིར་ལོག་པ་དང་ཨ་མ་ལགས་དང་གཅེན་མོ་གཉིས་ཀྱིས་ངོས་ནས་
གཡོལ་ཐབས་བྱས་སྐོར་རྒྱུ་མཚན་ཤོད་དགོས་གསུང་གི་འདུག ཨ་མ་ལགས་གང་
མྱུར་ལྷ་སར་ཕྱིར་ཕེབས་གནང་རྒྱུ་ཡིན་སྟབས་སླད་ཕྱིན་གོ་སྐབས་འདི་འདྲ་འཐོབ་
དཀའ་བ་ཤེས་ནས་ང་ཚོས་དུས་ཚོད་ཕལ་མོ་ཆེར་སྐྱིད་པོ་བྱས་ནས་བསྡད་པ་
ཡིན། ཉིན་གཅིག་རྡོར་གླིང་ཀོན་ཝེནཌ་སློབ་གྲོགས་གཉིས་ནས་རྒྱ་མིའི་བུད་མེད་
ཅིག་གི་སྐྲ་ཁང་ལ་ཁྲིད་དེ་ངོས་རང་གི་སྐྲ་སུ་ལུ་བཟོ་རྒྱུ་ནན་སྐུལ་བྱས་བྱུང༌། སྤྱིར་
བཏང་བོད་མི་ཕལ་མོ་ཆེའི་སྐྲ་ཚོགས་ཕྲན་ལྟ་བུ་མཐུག་པོ་དང་ཤང་ཤང་ཡིན་པས་
ངོས་རང་གི་སྐྲ་སུ་ལུ་ཅན་བཟོ་རྒྱུ་ནི་བགད་མོ་སློང་རྐྱེན་ཞིག་ཏུ་གྱུར། སྐྲ་བཟོ་བས་
ངའི་མགོ་ལ་བྱུགས་པའི་དྲི་མ་དང་སུ་ལུ་བཟོ་རྒྱུའི་ཡོ་ཆས་ཀྱིས་སྐྲ་ཤུགས་ཆེན་པོ་
འཐེན་པ་རྣམས་ད་ལྟའང་དྲན་གྱི་འདུག གྲོགས་མོ་ཚོས་ངའི་བྱུས་ཉེས་ལ་བསྟན་
བཤིག་མང་པོ་བསླངས་རྗེས་དུས་ཡུན་ཇི་ཙམ་མང་བ་སོང་བ་དེའི་ཚོད་ཀྱིས་ཚོར་
སྣང་མི་བདེ་བས་མཐའ་མ་ང་རང་བྱ་བ་དེ་རིགས་ལ་འཇུག་པར་བློ་འགྱོད་ཆེན་པོ་
བྱུང༌། ཕྲན་རང་མགྲོན་ཁང་དུ་ལོག་སྐབས་ཨ་མ་ལགས་དང་གཅེན་མོ་གཉིས་
ཀྱིས་ཁྱེད་རང་གི་སྐྲ་ལ་ག་རེ་བྱས་པ་རེད་ཅེས་ཞེད་སྣང་གིས་གསུང་སྐད་ཤོར་
སོང༌། ཕྲན་རང་ཁྲུས་ཁང་ནང་ཕྱིན་ནས་སུ་ལུ་མེད་པ་བཟོ་ཐབས་ཀྱིས་ཡང་ཡང་
བཀྲུས་ཀྱང་རང་འཇགས་བསྡད་དེ་ཉི་མ་མང་པོ་མཐོང་སྣང་མི་མཛེས་པའི་ངང་སྡོད་
དགོས་ཐུག་ཅིང༌། དེ་ནས་བཟུང་གྲོགས་མོ་སོགས་གཞན་གྱི་ཁ་ལ་གང་བྱུང་ཉན་རྒྱུ་
མི་འདུག་སྙམ་པའི་ངེས་ཤེས་བརྟན་པོར་རྙེད་བྱུང༌།
དེ་རྗེས་ཨ་མ་ལགས་དང་གཅེན་མོ་གཉིས་ལྷ་སར་ཕྱིར་ཕེབས་གནང་རྒྱུའི་དུས་
ལ་གཏུགས་པས་ཕན་ཚུན་ཞལ་བྲལ་དགོས་དུས་སེམས་པ་ཧ་ཅང་སྐྱོ་པོ་བྱུང༌། ངོས་
རང་ལ་ཆ་བཞག་ན་ད་དུང་སློབ་སྦྱོང་ཐོན་རྒྱུ་ཡིན། གཅེན་པོ་བློ་བཟང་བསམ་གཏན་
ལགས་སྨན་ཁང་ནས་བཏང་རྗེས་རྒྱ་གར་ནང་རེ་ཞིག་སྙུན་གསོས་ཆེད་བཞུགས་ཏེ་
ཨ་རིར་ཕེབས་ཐོན་གནང༌། སྐབས་དེར་གཅེན་པོ་བགྲེས་པ་ཐུབ་བསྟན་འཇིགས་
མེད་ནོར་བུ་ལགས་ནིའུ་ཡོག་ཏུ་ Natural History Museum ནང་ཉམས་
ཞིབ་གནང་མུར་ Tibet is My Country ཞེས་པའི་ཕྱག་དེབ་འབྲི་རྩོམ་གནང་
བཞིན་ཡོད། ཕྲན་ཚོ་ཕན་ཚུན་དབར་ཡིག་འབྲེལ་ཡང་ཡང་བྱེད་ཀྱི་ཡོད། གཅེན་པོ་
སྐབས་དེ་དུས་ཀྱང་ཨིན་ཡིག་དེ་ཙམ་ཡག་པོ་མཁྱེན་གྱི་མེད་པ་དང་། རང་ཉིད་ནི་
བོད་ཡིག་གི་གསལ་བྱེད་རྣམས་ཀྱང་བརྗེད་དེ་ངེས་ཀྱི་མི་འདུག དེར་བརྟེན་གཅེན་
པོས་ཨིན་ཡིག་དབྱངས་གསལ་བེད་སྤྱོད་ཀྱིས་བོད་སྐད་སྒྲ་གདངས་ཐོག་ཕྱག་བྲིས་
གནང་གི་ཡོད་པ་དེ་ནི་རྣམ་ཀུན་ལྟར་མིན་པའི་ཡི་གེ་འབྲི་སྟངས་མི་འདྲ་བ་ཞིག་ཏུ་
སྣང༌། གཅེན་པོ་ས་ཕྱོགས་གང་དུ་ཕེབས་རུང་སྦྲག་ཐོག་ཕྱག་བྲིས་ཐུང་ངུ་རེ་གཏོང་
རྒྱུ་མ་བསྙེལ་བ་གནང་གི་ཡོད། དེ་ལྟར་ང་ཚོ་འབྲེལ་ལམ་ཡག་པོ་ཡོད་པར་མ་ཟད་
ཕྱག་བྲིས་ནང་ཨ་རིའི་ཁུལ་དུ་མི་ཚེ་སྐྱེལ་སྟངས་སྐོར་སོགས་འཁོད་པ་ཀློག་སྐབས་
ཕྲན་རང་དགའ་ཚོར་ཆེན་པོ་ཡོང་གི་ཡོད།
དེ་ནས་ང་རང་སླར་ཡང་གཏན་འཇགས་སློབ་གྲྭར་སློབ་སྦྱོང་དུ་ཞུགས། སློབ་
གྲྭར་ཞོགས་པ་ཆུ་ཚོད་ ༦ པར་ཡར་ལངས་ཏེ་ཁྲུས་བརྒྱབ་ནས་ཞལ་འདོན་སྐྱོར་
ཟིན་མཚམས་ཞོགས་ཇ་གཏོང་གི་རེད། བཙུན་མ་ཚོ་སྒྲིག་འཛུགས་དམ་བསྒྲགས་ཆེ་
བས་ཞོགས་ལྟར་ཉལ་ཁང་ནང་ཉལ་ཆས་ལྟེབ་ཚིགས་རྒྱག་པ་དང་གདན་ཆས་རྣམས་
ཕྱི་ནང་བསློགས་ནས་བཞག་དགོས། དེ་རྗེས་ཆུ་ཚོད་ཕྱེད་ཀ་བར་གསེང་ཡོད་པས་
སློབ་ཕྲུག་ཕལ་མོ་ཆེ་ཚོ་ཁག་བྱས་ནས་སྐད་ཆ་བཤད་དེ་སྡོད་པ་དང་། དེ་ནས་
ཞོགས་པའི་འཛིན་གྲྭ་ཚུགས་ཀྱི་རེད།
ཉིན་དགུང་གི་ཞལ་ལག་ཅོག་ཙེ་ཆེན་པོ་དྲུག་ཙམ་ཤོང་བའི་ཚོགས་ཁང་ཆེན་
པོ་ཞིག་གི་ནང་ཟ་ཡི་ཡོད་པ་དེ་སྐབས་ང་རང་སྲས་མོ་ཤཱནྟི་ལགས་དང་ཚ་མོ་
གཉིས་ཀྱི་འགྲམ་དུ་སྡོད་ཀྱི་ཡོད། ཁ་ལག་མ་བཟས་གོང་མཆོད་པ་ངེས་པར་འབུལ་
དགོས། ཁ་ལག་ཟ་རིང་གཟུགས་པོ་འདྲོང་པོར་ཐ་སྤག་ལག་ཏུ་ཡག་པོ་ཉར་དགོས་
པ་བཅས་ཀྱི་ཀུན་སྤྱོད་འཁྱེར་སྟངས་ལ་བཙུན་མ་ཚོས་གཟིགས་རྟོག་ནན་པོ་གནང་
གི་རེད། ང་ཚོ་དུས་ཡུན་ཐུང་ངུའི་རིང་ཁ་ཁུ་སིམ་པོར་གནས་ཏེ་སྐད་ཆ་བཤད་ཆོག་
པའི་དྲིལ་བརྡ་བསྒུགས་ཏེ་སྡོད་ཀྱི་ཡོད། དྲིལ་བརྡ་དང་པོས་ཁུ་སིམ་ངང་ཁ་ལག་
བཟའ་འགོ་འཛུགས་པ་དང༌། དྲིལ་བརྡ་ཐ་མའི་སྐབས་ཁ་ལག་བཟས་ཟིན་པ་བྱེད་
དགོས། དེ་ནས་ཆུ་ཚོད་ཕྱེད་ཀའི་བར་གསེང་བཏང་རྗེས་ཉིན་རྒྱབ་ཀྱི་འཛིན་གྲྭར་
འགྲོ་དགོས།
བཙུན་མ་ཚོས་ཧོག་ཀི་དང༌། བྱ་སྒྲོ། པིང་པོང༌། རྐང་ཤུད་འཁོར་ལྷམ་སོགས་
རྩེད་རིགས་སྣ་ཚོགས་ནང་ཞུགས་བཅུག་རྒྱུར་དམིགས་བསལ་ཐུགས་སྣང་གནང་
གི་རེད། འཛིན་རིམ་རྒན་པའི་སློབ་ཕྲུག་རྣམས་སིལ་པོལ་དང༌། ཧོག་ཀིའི་རུ་ཁག་
ནང་ཚུད་ཐུབ་པ་བྱ་རྒྱུ་གལ་གནད་ཧ་ཅང་ཆེན་པོ་ཆགས་ཡོད། ཡེ་ཤུའི་ཆོས་ལུགས་
ཀྱི་སློབ་གྲྭ་ཁག་ནས་རྡོར་གླིང་ཁུལ་དུ་རྩེད་འགྲན་ཞིག་གོ་སྒྲིག་གནང་འདུག ཕྱི་
ལོ་ ༡༨༦༠ ལོར་ཡེ་ཤུའི་ཆོས་སྡེ་དབུ་བརྙེས་པ་ནས་བཟུང་ལོ་རེ་ཊོ་བཙུན་མའི་
སློབ་གྲྭར་རྩེད་འགྲན་གྱི་རྒྱལ་ཁ་མང་པོ་ཐོབ་པར་དགའ་སྤོབས་སྐྱེ་གཞིར་གྱུར་འདུག
རྩེད་འགྲན་དེ་ཚ་བོ་ལགས་ཡོད་སའི་བུའི་སློབ་གྲྭར་འཆར་ཅན་ཚུགས་ཀྱི་
འདུག ནོརཐ་པོ ཨིནཊ་སེནཊ་ཇོ་སེབ་ North Point St. Joseph སློབ་གྲྭ་དེ་
ནི་ཇེ་སུཊ་ Jesuits དང༌། ལོ་རེ་ཊོ་ Loreto ཐུན་མོང་གིས་འཛིན་སྐྱོང་བྱེད་
ཀྱི་ཡོད་འདུག རྩེད་འགྲན་དེ་ང་ཚོ་ནང་ཁུལ་ཙམ་མ་ཡིན་པར་ཡེ་ཤུའི་ཆོས་ལུགས་
གསར་མའི་སློབ་གྲྭའི་རུ་ཁག་དང་འགྲན་བསྡུར་བྱེད་ཀྱི་ཡོད་སྟབས། ང་ཚོར་རྒྱལ་
ཁ་འཐོབ་པར་བྱ་རྒྱུ་གལ་གནད་ཆེན་པོ་ཆགས་ཡོད། བཙུན་མ་ཚོས་རྩེད་མོ་སྦྱོང་
བརྡར་བྱེད་རྒྱུ་གལ་འགངས་ཆེན་པོར་བརྩི་བར་མ་ཟད། རྩེད་འགྲན་ནང་ཞུགས་
མཁན་ཚང་མར་ཞལ་ལག་གང་རྒྱས་དང༌། རོགས་པ་གང་ཐུབ་གནང་བ་སོགས་
དམིགས་་བསལ་དགོངས་བཞེས་གནང་སྲོལ་འདུག
རྩེད་འགྲན་འགོ་འཛུགས་མ་བྱས་གོང་བུའི་སློབ་གྲྭའི་རྩེད་ཐང་དུ་ཧོག་ཀི་དང་
སི་པོལ་སྦྱོང་བརྡར་ཆེད། ཞོགས་པ་སྔ་པོ་ལངས་ཏེ་སྤྱི་སྤྱོད་རླངས་འཁོར་རྗེས་སྙེག་
ཟིན་པར་འགྲོ་དགོས། ཕྲན་རང་སློབ་ཕྲུག་གཞན་དག་ཚོ་ལས་ཅུང་རྒན་པ་ཡིན་པས་
འཛིན་རིམ་བདུན་པ་ནས་བཟུང༌། སི་པོལ་དང་ཧོག་ཀི་རུ་ཁག་གཉིས་ཀའི་ནང་
ཞུགས་ཏེ་སློབ་ཚན་ལས་རྩེད་མོར་དགའ་མོས་ཆེ་བ་བྱེད་ཀྱི་ཡོད། གང་ལྟར་ཡང་
བཙུན་མ་ཚོས་ང་ཚོའི་སློབ་སྦྱོང་ཐོག་ལྟ་ཞིབ་ནན་པོ་གནང་གི་རེད།
སློབ་གྲྭའི་དུས་ཚིགས་དང་པོའི་ཡིག་རྒྱུགས་སློབ་གྲྭ་འགོ་འཛུགས་བྱེད་སྐབས་
དང༌། དུས་ཚིགས་གཉིས་པའི་ཡིག་རྒྱུགས་ལོ་མཇུག་ཏུ་གཏོང་གི་ཡོད། བཙུན་མ་
ཚོས་སློབ་གྲྭའི་ལོ་ཉི་ཤུའི་རིང་གི་རྒྱུགས་འབྲས་ཆ་ཚང་དེབ་ཆེན་པོ་ཞིག་ནང་ཟུར་
མཆན་བཀོད་དེ་བཞག་གནང་འདུག དེར་གཞིགས་ཚེ་ང་ཚོ་ད་ཡོད་སློབ་ཕྲུག་ཚོའི་
ཡིག་རྒྱུགས་ཀྱི་གྲུབ་འབྲས་ཐད་ཐུགས་བློ་ཁེངས་པ་ཞིག་ཡོང་གི་མེད་ཚོད། གལ་
ཏེ་ང་ཚོ་འཛིན་གྲྭ་རྩེ་ཕུད་གྲས་སུ་ཚུད་མེད་ཚེ་གནས་སྟངས་དེ་བས་ཁག་པོ་ཆགས་
ཡོད་པ་གདོན་མི་ཟ།
ཕྲན་རང་རྟག་ཏུ་འཛིན་གྲྭའི་ནང་གི་སློབ་མ་འབྲིང་བའི་ཁོངས་སུ་སླེབས་པ་དེ་
ནི་རྒྱ་གར་ནང་སློབ་གྲྭར་འཛུལ་ཞུགས་བྱ་རྒྱུ་ཕྱི་དྲགས་པའི་རྐྱེན་གྱིས་ཡིན་ལུགས་
སོགས་སྙད་འདོགས་བྱེད་ཀྱི་ཡོད། གང་ལྟར་ཡང་བཙུན་མ་ཚོས་སློབ་གྲྭའི་མཇུག་
སྡོམ་མཛད་སྒོར་སློབ་མ་རྩེ་ཕུད་ཚོར་བྱ་དགའ་གསོལ་རས་གནང་བ་བཞིན་ཕྲན་
ལའང་རྣམ་ཀུན་སློབ་སྦྱོང་ལ་ཧུར་བརྩོན་དང་ཀུན་སྤྱོད་བཟང་པོ་བྱས་པའི་རྐྱེན་གྱིས་
ལོ་ལྟར་གསོལ་རས་ཤིག་གནང་གི་ཡོད། འོན་ཀྱང་སློབ་མ་རེ་ཟུང་གིས་དེ་ནི་ཐུགས་
གསོའི་བྱ་དགའ་ཞིག་ཏུ་ངོས་འཛིན་གནང་གི་འདུག
གནམ་གཤིས་སྐྱིད་དུས་བཙུན་མ་ཚོས་ང་ཚོར་སྐྱེད་ཚལ་ལྡུམ་རའི་ནང་གླིང་ག་
ཞིག་གོ་སྒྲིག་གནང་གི་ཡོད། ཉིན་དགུང་ཁ་ལག་བཟས་རྗེས་སྤང་ལྗོངས་སྟེང་རང་
དབང་བག་ཕེབས་ངང་སྡོད་དུ་བཅུག་པ་དང༌། ང་ཚོས་ཤིང་སྣ་དང་མེ་ཏོག་ལྡུམ་རའི་
ཁྲོད་གབ་རེས་འུར་རེས་ཀྱི་རྩེད་མོ་རྩེ་ཡི་ཡོད། དེ་ལྟའི་སྒོ་ནས་བཙུན་མ་ཚོས་གཏན་
སློབ་ཀྱི་འཆར་ཅན་བྱེད་སྒོ་ལས་ཉོབ་སྣང་མི་ཡོང་ཆེད་བདུན་རེར་གུ་ཡངས་སྤྲོད་
ཐབས་གནང་གི་ཡོད།
སློབ་གྲྭ་ཚུགས་ཡུན་གྱི་དུས་སྐབས་དེ་ནི་གལ་གནད་ཧ་ཅང་ཆེན་པོ་ཆགས་
ཡོད། ང་ཚོ་འཛིན་རིམ་བདུན་པ་ཡན་གྱི་སློབ་ཕྲུག་རྣམས་ཉིན་གསུམ་རིང་རི་ཁྲོད་
ལ་ཕྱིན་པ་ཡིན། དེ་སྐབས་ཇེ་སུཊ་ཆོས་ལུགས་ཀྱི་མཆོད་དཔོན་རྣམ་པ་རི་ཁྲོད་
དུ་ལྷན་ཞུགས་གནང་ཡོད་སྟབས་སློབ་གྲྭའི་གཙོ་འཛིན་བཙུན་མ་རྣམས་ཕེབས་
མེད། རི་ཁྲོད་ལ་སྡོད་རིང་ང་ཚོར་སློབ་ཚན་དམིགས་བསལ་གཏན་འབེབས་མེད་
པས་སྔ་དགོང་འཆར་ཅན་རང་ཉིད་ཀྱི་བསམ་བློ་དང་། སེམས་ཚོར་ལ་བརྟག་ཞིབ་
བཅས་ཀྱི་ཚོགས་ཐེངས་གཉིས་འཚོགས་ཀྱི་འདུག དེ་དུས་ང་ཚོ་སློབ་ཕྲུག་རྣམས་
ནས་འདས་པའི་བྱ་སྤྱོད་ལ་རྟོག་ཞིབ་ཀྱིས་ང་ཚོའི་མངོན་འདོད་ཇི་ཡིན་དང༌། མི་
གཞན་ལ་ཕན་ཐོགས་བྱེད་པའི་ཐོག་ནས་རང་ཉིད་ཀྱི་མི་ཚེ་དོན་དང་ལྡན་པ་སྐྱེལ་
ཐབས་སོགས་ཀྱི་སྐོར་ལ་གྲོས་བསྡུར་ལྷུག་པོ་བྱས་པ་ཡིན།
གཞན་ཡང་ང་ཚོ་སྡེ་ཚན་ཁག་བགོས་བྱས་ཏེ་དཔེ་དེབ་གང་མང་ཀློག་
ཅིང༌། སློབ་ཚན་འདེམས་སྒྲུག་བྱ་རྒྱུ་བཅས་ནི་གལ་འགངས་ཆེན་པོ་ཆགས་
ཡོད། གཞན་ཕན་འབའ་ཞིག་ཆེད་དཀའ་སྤྱད་ཉམས་བཞེས་སྒྲུབ་པའི་མཛད་པ་རྣམ་
ཐར་སྐོར་གྱི་བརྩམས་སྒྲུང་དེ་ཚོ་ནི་གཞན་ལ་ཕན་ཐོགས་ཆེན་པོ་ཡོད་པ་ལྟར། དེ་
དག་ལ་ཉམས་ཞིབ་བྱེད་སྐབས་རང་ཉིད་ཀྱི་སེམས་ལའང་ཕན་པོ་དང་བློ་སྟོབས་
འཕེལ་བ་ཡོང་གི་འདུག ལྷག་པར་ཕྲན་རང་ཡེ་ཤུའི་མཆོད་དཔོན་ཆེན་པོ་ཕཱ་དར་ཌེ་
མན་ Father Damien ལགས་ཀྱིས་ཨཕ་རི་ཀའི་མཛེ་ནད་ཅན་ཚོའི་ཆེད་དུ་སྐུ་
ཚེ་ཧྲིལ་པོ་བློས་གཏོང་གནང་བའི་མཛད་རྗེས་ལོ་རྒྱུས་དྲན་གྱི་འདུག དེ་བཞིན་སྐུ་
ཞབས་ཨལ་བཊ་སི་ཝི་ཛར་ Albert Schweitzer ལགས་ཀྱི་སྐུ་ཚེའི་ལོ་རྒྱུས་
དང༌། ཨ་རིའི་སྨན་པ་ཞིག་གིས་ཝེཏ་ནམ་དམར་ཤོག་གི་འོག་ནས་ཡོང་བའི་སྐྱབས་
བཅོལ་བ་ཚོར་གཟིགས་རྟོག་གནང་བ་སོགས་ཀྱི་ལོ་རྒྱུས་རྣམས་ཀྱིས་སེམས་སྐུལ་
ཅི་ཆེ་ཐེབས་བྱུང་། ལོ་རྒྱུས་དེ་ཚོས་རྒྱ་ནག་དམར་ཤོག་ཚོགས་པས་བཙན་འཛུལ་
བྱས་པའི་རྗེས་སུ་བོད་ནང་གི་གནས་སྟངས་ཇི་ལྟར་གྱུར་ཡོད་མེད་ཐད་བསམ་བློ་
གཏོང་དགོས་པ་བཟོས་བྱུང༌།
ཕྲན་རང་ལོ་ ༡༥ ནས་ ༡༩ བར་བསམ་གཞིག་བྱ་རྒྱུའི་དམིགས་བསལ་གོ་
སྐབས་ཐོབ་པར་དགའ་སྒོམ་གྱི་གནས་སུ་གྱུར། ང་ཚོས་བཀའ་འདྲི་ཇི་ཞུས་ལ་ཡེ་
ཤུའི་མཆོད་དཔོན་ཚོས་ལན་འདེབས་གནང་བ་དང༌། སྐབས་རེ་མཆོད་དཔོན་གཅིག་
གིས་ང་ལ་བོད་ནང་གི་གནས་སྟངས་སྐོར་བཀའ་མོལ་གནང་བར་མ་ཟད། ཏཱ་ལའི་བླ་
མའི་གཅུང་མོ་ཞིག་གིས་ཡེ་ཤུའི་སློབ་གྲྭའི་ནང་སློབ་སྦྱོང་བྱས་ཏེ་སོ་སོའི་རྒྱལ་ཁབ་
ཀྱི་གནས་སྟངས་ལ་ལྟ་སྟངས་གང་འདྲ་ཡོད་ཅེས་བཀའ་འདྲི་གནང་བྱུང༌། རི་ཁྲོད་ལ་
སྡོད་རིང་བགྲོ་གླེང་ལྷུག་པོ་བྱུང་བ་དེས་ཕྲན་དང་ཚ་མོ་གཉིས་ཀའི་བསམ་བློ་སྨིན་པོ་
དང་། རང་གི་འབྱུང་ཁུངས་གང་ཡིན་ཤེས་རྟོགས་ཐུབ་པ་བཟོས་བྱུང༌། ང་ཚོས་ནང་
ཆོས་དང་འབྲེལ་བའི་རིག་གཞུང་སྤྱི་དང༌། དེ་འབྲེལ་གྱི་བསམ་བློ་གཏོང་ཕྱོགས་ཐད་
ངོ་ཚ་ཁ་སྐྱེངས་དགོས་པ་གང་ཡང་མི་འདུག་སྙམ།
ཕྱི་ལོ་ ༡༩༦༠ ལོར་ཕྲན་རང་ལོ་རེ་ཊོ་སློབ་གྲྭར་ལོ་མཐའ་མ་དེ་ཆགས་
ཡོད། དུས་དེར་བོད་ནས་གནས་ཚུལ་མི་སྙན་པ་མང་པོ་རིམ་འབྱོར་ལ་བརྟེན་གནས་
སྟངས་ཁག་པོ་ཞིག་གི་ཐོག་སྡོད་དགོས་བྱུང༌། བཙུན་མ་རྣམ་པ་དང་སློབ་གྲོགས་
ཚོས་མཐུན་འགྱུར་རྒྱབ་གཉེར་དེ་ལྟར་གནང་མེད་ཚེ་ཕྲན་རང་ཕལ་ཆེར་བློ་སྟོབས་
ཞུམ་སྟེ་གནས་ཡོད་སྙམ། གཅེན་པོ་རྒྱལ་ལོ་དོན་གྲུབ་ལགས་སྟངས་དཔྱལ་གཉིས་
ཀས་རྗེས་སུ་ཕྲན་ནས་བོད་ཀྱི་རྩ་དོན་དང་འབྲེལ་བའི་ལས་དོན་ཐོག་ཞབས་འདེགས་
ཞུ་ཐུབ་ན་དགོངས་ཏེ། སློབ་སྦྱོང་མཇུག་སྐྱོང་དང་ཡིག་རྒྱུགས་ཁག་གྲ་སྒྲིག་ཡག་པོ་
བྱེད་དགོས་པའི་སེམས་སྟོབས་སྤེལ་བ་གནང་བྱུང༌། དུས་འགྱུར་ཛ་དྲག་གི་དཀའ་
ཉེན་ཤིན་ཏུ་ཆེ་བའི་གནས་སྟངས་འདིས་རང་གི་མི་ཚེར་ཤུགས་རྐྱེན་ཅི་ཆེ་སྤྲད་
བྱུང༌། ཕྲན་རང་ལོ་ན་ཉི་ཤུ་སོན་ཉེར་ཡོད་པ་མི་ཚེའི་ཕྱེད་ཙམ་རིང་སློབ་གྲོགས་བུ་
མོ་ཚོ་དང་མཉམ་དུ་བསྡད་དེ་ད་ཆ་ཕན་ཚུན་ཁ་བྲལ་ནས་འགྲོ་དགོས་པའི་དུས་ལ་
སླེབས་པར་ཚང་མ་སེམས་པ་ཧ་ཅང་སྐྱོ་པོའི་ངང༌། ང་ཚོ་ཕན་ཚུན་དབར་མུ་མཐུད་
ཡིག་འབྲེལ་བྱ་རྒྱུ་དང་གནས་སྟངས་ཇི་འདྲ་ཞིག་འཕྲད་རུང་མཛའ་གྲོགས་ཀྱི་འདུ་
ཤེས་ནམ་ཡང་དོར་རྒྱུ་མིན་པའི་ཁས་ལེན་ཞུས།
དེ་དུས་ང་ཚོ་འཛིན་རིམ་དགུ་པ་ཡིན་པ་དང་། ང་ཚོའི་ལོ་འཁོར་ཡིག་རྒྱུགས་
ཀྱི་སློབ་ཚན་དྲི་ཤོག་རྣམས་ཨིན་ཡུལ་ནས་འབྱོར། ལོ་རིམ་བདུན་པར་ཕྲན་ནས་
ཀེམ་བྷི་རི་ཇི་ཇུ་ནི་ཡར་ Cambridge Junior སློབ་གྲྭའི་འབྲིང་རིམ་ཡིག་
རྒྱུགས་གང་ལེགས་བཏང་བ་ཡིན། སྐབས་དེར་གཅེན་པོ་རྒྱལ་ལོ་དོན་གྲུབ་ལགས་
ནས་ང་ཚོར་བོད་ཡིག་སློབ་ཁྲིད་བྱེད་དགོས་གསུངས་བྱུང༌། དེར་བརྟེན་ལོ་མཐའ་
མ་གཉིས་པོར་རྒན་ལགས་ནས་ང་ཚོར་རྒྱལ་རབས་དང་རིག་གཞུང་རྣམས་སོ་སོའི་
སྐད་ཡིག་ཐོག་སློབ་ཁྲིད་གནང་བྱུང༌། ལོན་ཌོན་ཀེམ་བྷི་རིཇ་མཐོ་རིམ་Cam-
bridge Senior སློབ་གྲྭ་ནས་ཀྱང་བོད་ཡིག་དེ་སྐད་ཡིག་གཉིས་པའི་ཁོངས་སུ་
འཇོག་རྒྱུར་ཞལ་བཞེས་གནང༌། སློབ་ཚན་དེའི་ནང་ཨིན་བོད་གང་རུང་ཐོག་ཕབ་
སྒྱུར་བྱེད་སྟངས་དང༌། བརྡ་སྤྲོད་རིག་པ་དང་དག་ཆའི་སྐོར་སོགས་འདུག་པས་ལས་
སླ་པོ་བྱུང༌།
ཕྱི་ཟླ་ ༣ ཚེས་ ༡༧ ཉིན་མོ་དེ་ནི་ལོ་རེ་ཊོ་སློབ་གྲྭའི་གལ་ཆེའི་དུས་ཚེས་
ཤིག་ཡིན། དེ་གའི་བཙུན་མ་དགེ་རྒན་ཕལ་མོ་ཆེ་ཨ་ཡར་ལེཎྜ་རྒྱལ་ཁབ་ནས་
ཡིན་སྟབས་ལོ་ལྟར་སེཎྜ་པེཊ་རིག་ St. Patrick གི་དུས་སྟོན་ཉིན་སིལ་པོལ་
རྩེད་འགྲན་གྱི་སྒོ་ནས་སྲུང་བརྩི་ཞུ་སྲོལ་འདུག ལོ་དེར་གཅེན་པོ་རྒྱལ་ལོ་དོན་གྲུབ་
ལགས་དང་གཅེན་པོ་བློ་བཟང་བསམ་གཏན་ལགས་གཉིས་ཀྱིས་རྡོར་གླིང་དུ་དངངས་
འཚབ་ཆེ་བའི་གནས་ཚུལ་ཞིག་བསྣམས་ཕེབས་པར་བརྟེན། ཕྲན་རང་སིལ་པོལ་
རྩེད་འགྲན་གྱི་མཐའ་མའི་སྦྱོང་བརྡར་ཆེད་འབད་བརྩོན་དེ་ཙམ་བྱེད་མ་ཐུབ།
དེ་སྐབས་རྒྱ་གར་དང་ཨིན་ཇིའི་གསར་ཤོག་ཁག་གི་མདུན་ཤོག་ཏུ་བོད་ནང་གི་
དོན་རྐྱེན་སྐོར་འཁོད་འདུག དེ་ཡང་ཕྱི་ལོ་ ༡༩༥༩ ཕྱི་ཟླ་ ༣ ཚེས་ ༡༠ ཉིན་
བོད་ཀྱི་རྒྱལ་ས་ལྷ་སར་བོད་མི་ཚོས་རྒྱ་དམར་གྱི་དྲག་གནོན་ལ་ཞི་རྒོལ་བྱས་སྐོར་
དང༌། དེ་བཞིན་གནས་ཚུལ་སྤེལ་མཁན་ཁག་གཅིག་གིས་༸གོང་ས་མཆོག་རྒྱའི་
བཙོན་པར་གྱུར་པ་དང༌། ྋགོང་ས་མཆོག་དང་གང་ཉིད་ཀྱི་གཟིམ་བཞུགས་ལྷན་
རྒྱས་སྐོར་གནས་ཚུལ་གང་ཡང་གོ་ཐོས་མེད་ལུགས་སོགས་བློ་འཚབ་བྱེད་དགོས་
པའི་དཀྲོག་གཏམ་འདྲ་མིན་སྣ་ཚོགས་སྤེལ་བཞིན་ཡོད་པ་ཤེས་རྟོགས་བྱུང༌། དེ་
སྐོར་BBC རླུང་འཕྲིན་ནས་ཀྱང་བརྗོད་ཡོད་འདུག ཕྲན་རང་གཅེན་པོ་རྒྱལ་ལོ་
དོན་གྲུབ་ལགས་སར་བདུན་རེའི་གུང་གསེང་དུ་བསྐྱོད་སྐབས་ཁོང་གི་གཟིམ་ཤག་ཏུ་
ཕར་འགྲོ་ཚུར་འོང་བྱེད་མཁན་མང་པོ་འདུག་པ་ཚང་མའི་བཞིན་རས་ལ་སེམས་སྡུག་
གིས་ནོན་པ་མངོན་གྱི་འདུག ཁོང་རྣམ་པས་ཕྲན་ཚོར་སེམས་གསོ་གནང་མིན་ལ་མ་
ལྟོས་པར་ཚ་མོ་ངེད་གཉིས་ནས་ཛ་དྲག་གི་གནད་དོན་ཞིག་འཕྲད་ཡོད་པ་ཤེས་ཚོར་
བྱུང་། ཕྲན་རང་༸ གོང་ས་མཆོག་དང༌། ཨ་མ་ལགས། གཅེན་མོ་སྟངས་དཔྱལ་
གཉིས། གཅུང་པོ་བསྟན་འཛིན་ཆོས་རྒྱལ་ལགས་བཅས་ཀྱི་ཐོག་དངངས་འཚབ་ཆེན་
པོ་བྱུང༌། ཁོང་རྣམ་པ་གནས་སྟངས་ཛ་དྲག་ཉེན་ཚབས་ཅི་ཆེའི་འོག་གནས་ཡོད་
སྐོར་བསམ་བློ་འཁོར་དུས་ལུས་པོ་འདར་བ་དང་། དེ་བཞིན་བོད་རྒྱ་ཆེའི་མི་མང་དང་
རང་གི་ངོ་ཤེས་ཁག་གཅིག་གཉན་འཕྲང་ཅན་གྱི་གནས་སྟངས་འོག་ཡོད་པ་བཅས་ལ་
སེམས་ཁྲལ་ཆེན་པོ་བྱུང༌། ཧི་མཱ་ལ་ཡའི་རི་རྒྱུད་ཀྱི་རྒྱབ་ངོས་སུ་བོད་མི་ཚོར་བསམ་
ཡུལ་ལས་འདས་པའི་དཀའ་སྡུག་མྱོང་བཞིན་ཡོད་འདུག
ལོ་རེ་ཊོ་སློབ་གྲྭའི་དགེ་རྒན་བཙུན་མ་ཚོས་ང་ཚོའི་ཆེད་དུ་གསར་ཤོག་
རྣམས་བསྡུ་རུབ་ཉར་ཚགས་གནང་བ་དང༌། སྔ་དགོང་གི་ཞལ་འདོན་སྐབས་སློབ་
ཕྲུག་ཚང་མར་པདྨའི་ནང་མིའི་ཆེད་དུ་སྨོན་ལམ་འདོན་རོགས་ཞེས་སྐུལ་མ་གནང་
བར་བརྟེན། དགེ་སློབ་ཚང་མས་ང་ཚོའི་ཕམ་ཉེས་གནས་ཚུལ་གསལ་པོ་མཁྱེན་
གྱི་ཡོད། ཚང་མས་རྒྱབ་སྐྱོར་གནང་མིན་ལ་མ་ལྟོས་པར་བོད་ནང་རྒྱ་དམར་གྱིས་
དམག་དཔུང་ལ་མེ་མདའ་དང་མེ་སྒྱོགས་རྒྱག་དགོས་པའི་བཀའ་བཏང་སྐོར་གོ་ཐོས་
བྱུང་སྐབས་སྐྱོ་སྣང་ཆེན་པོས་མིག་ཆུ་རང་དབང་མེད་པར་ཤོར་གྱི་འདུག
དེ་ནས་བདུན་ཕྲག་གསུམ་སོང་མཚམས་༸གོང་ས་མཆོག་སྐུ་འཁོར་ལྷན་རྒྱས་
རྒྱ་གར་གྱི་ས་མཚམས་བརྒལ་ཏེ། ཨ་སམ་ཏེཛ་པུར་དུ་ྋཞབས་སོར་བདེ་བར་
འཁོད་པའི་གནས་ཚུལ་ནགས་ལ་མེ་མཆེད་པ་ལྟར་གློ་བུར་ཁྱབ་གདལ་གྱུར། གཅེན་
པོ་རྒྱལ་ལོ་དོན་གྲུབ་ལགས་ཉིན་ཤས་གོང་ནས་༸ གོང་ས་མཆོག་མཇལ་འཕྲད་དུ་
ཕེབས་ཐོན་གྲུབ་འདུག ཏེཛ་པུར་དུ་གསར་འགོད་པ་དང་དཔར་པ་བརྒྱ་ཕྲག་འདུ་
འཛོམས་ཐོག་བོད་ཀྱི་ཆོས་སྲིད་གཉིས་ཀྱི་དབུ་ཁྲིད་སྤྱི་ནོར་༸གོང་ས་ྋསྐྱབས་
མགོན་ཆེན་པོ་མཆོག་ལ་ཕེབས་བསུ་སྣེ་ལེན་གཟབ་རྒྱས་ཞུས་འདུག
རྡོར་གླིང་དུ་བཞུགས་པའི་གཅེན་པོའི་སྐུ་ཟླས་གཏམ་བཟང་དེ་ལོ་རེ་ཊོ་སློབ་གྲྭའི་
ནང་བསྣམས་ཕེབས་པ་ལྟར། ཚ་བོ་ང་ཚོ་གསུམ་ཏེཛ་པུར་ནས་རྒྱང་བསྲིང་བྱས་
པའི་ BBC རླུང་འཕྲིན་ཉན་པར་འགྲོ་ཆོག་པའི་བཀའ་འཁྲོལ་ཐོབ། ང་ཚོས་རླུང་
འཕྲིན་ཉན་སྐབས་གསར་འགོད་པ་ཚོས་༸གོང་ས་མཆོག་སྐུ་འཁོར་ལྷན་རྒྱས་ྋསྐུ་
ཕྱྭར་འགལ་རྐྱེན་མེད་པར་ཉེན་གཡོལ་དུ་ཕེབས་ཐུབ་སྐོར་གསལ་བསྒྲགས་བྱས་
པ་ཐོས་དུས་ཕྲན་རང་སེམས་སྡུག་ཡལ་བ་ལྟ་བུ་བྱས་བྱུང༌། དེ་ནས་ཁོང་རྣམ་པ་
རྒྱ་གར་བྱང་ཕྱོགས་ཧི་མཱ་ལ་ཡའི་རི་རྒྱུད་ཀྱི་མཛེས་སྡུག་ལྡན་པའི་ཡུལ་ལྗོངས་མ་
སུ་རིར་མེ་འཁོར་དམིགས་བསལ་ཅན་ཞིག་ལ་ཞུགས་ནས་ཆིབས་བསྒྱུར་བསྐྱངས་
འདུག རླུང་འཕྲིན་ཐོག་རྒྱ་གར་གྱི་སྲིད་བློན་མཆོག་ནས་༸གོང་ས་མཆོག་ལ་སྐུ་ཉིད་
རྒྱ་གར་གྱི་ས་ཐོག་ཏུ་ྋཞབས་སོར་བདེ་བར་འཁོད་ཐུབ་པར་ངོས་དང་ངོས་ཀྱི་ལས་
རོགས་རྣམས་ནས་དགའ་བསུའི་འཚམས་འདྲི་ཞུ་རྒྱུ་དང༌། ྋགོང་ས་མཆོག་སྐུ་
འཁོར་ལྷན་རྒྱས་རྒྱ་གར་ནང་བཞུགས་རིང་མཐུན་འགྱུར་གྲོགས་དན་གང་གཟབ་ཞུ་
རྒྱུར་མ་ཟད། རྒྱ་གར་གཞུང་མང་གཉིས་ཀའི་ངོས་ནས་གུས་བརྩི་ཆེ་མཐོང་ཆེན་པོ་
ཞུ་ཡི་ཡོད་ལུགས་སོགས་ཀྱི་གསུང་འཕྲིན་གནང་སྐོར་གསལ་བསྒྲགས་བྱས་འདུག
ལོ་རེ་ཊོའི་བཙུན་མ་གོ་གནས་མཐོ་ཤོས་དེས་ང་ཚོར་ཉིན་གཅིག་དགོངས་པ་
གནང་བ་ལྟར། ཚ་བོ་ང་ཚོ་གསུམ་བདེ་སྐྱིད་སྒྲོལ་དཀར་ལགས་དང་ལྷན་དུ་༸གོང་
ས་མཆོག་མཇལ་འཕྲད་ཆེད་ཤི་ལི་གུ་རི་མེ་འཁོར་འབབ་ཚུགས་སུ་མཉམ་བསྐྱོད་
བྱས་པ་ཡིན། ལམ་བར་དུ་ཀ་རྡོར་ཁུལ་གནས་སྡོད་བོད་མི་ཚོས་༸གོང་ས་མཆོག་
༸ཞབས་སོར་བཀའ་དྲིན་ཆེ་བར་དད་འདུན་དྲག་པོས་ཕེབས་བསུ་ཞུ་བར་བཅར་
མཁན་རྣམས་ཐུག་འཕྲད་བྱུང༌།
༸གོང་ས་མཆོག་ཕེབས་ཞུགས་གནང་སའི་མེ་འཁོར་དེ་འབབ་ཚུགས་སུ་འབྱོར་
སྐབས་མི་ཚོགས་ཀྱིས་ཡོངས་སུ་ཁེངས་ཏེ་འཚང་ག་ཆེན་པོ་འདུག དུས་དེར་བོད་
མི་ཡོངས་ནས་༸གོང་ས་མཆོག་ལ་དད་བཀུར་ཧ་ཅང་ཆེན་པོ་ཡོད་པའི་རྣམ་འགྱུར་
གསལ་པོར་བསྟན་པ་དང༌། རྒྱ་གར་ཡུལ་མི་ཚོས་ཀྱང་རྒྱ་དམར་གྱིས་ལོ་ངོ་བཅུ་
ཕྲག་རིང་རྒྱ་བསྐྱེད་རིང་ལུགས་ཀྱི་སྲིད་བྱུས་ལག་བསྟར་བྱས་པར་དགག་བྱ་བྱེད་
དགོས་ལུགས་སོགས་བརྗོད་འདུག
མེ་འཁོར་གྱི་འབབ་ཚུགས་སུ་འཚང་གའི་དཀྱིལ་ལ་འགྲོ་ལམ་ཡང་འཐོབ་རྒྱུ་
ཁག་པོ་འདུག དེ་ནས་གློ་བུར་དགའ་སྤྲོའི་སྐད་སྒྲས་ཁེངས་ཏེ་མེ་འཁོར་གྱི་ཁང་མིག་
སྒོ་ཕྱེ་བ་དང་གཞོགས་དེར་སྐུ་སྲུང་དམག་མི་ཁ་ཤས་དང་། དེའི་མཇུག་ཏུ་༸གོང་
ས་༸སྐྱབས་མགོན་ཆེན་པོ་མཆོག་དུས་འགྱུར་གྱིས་རྐྱེན་པས་ཐུགས་ཁྲལ་དང༌། ས་
ཐག་རིང་པོར་ཕེབས་བགྲོད་གཉིས་འདོམས་ཀྱིས་སྐུ་ཐང་ཆད་པའི་རྣམ་པ་གསལ་པོ་
མཇལ་བྱུང༌། ྋགོང་ས་མཆོག་དང་ང་ཚོའི་དབར་གོམ་པ་ཁ་ཤས་ཀྱི་རྒྱང་ཁད་ལས་
མེད་ཀྱང་སྒུག་བློས་མི་བཟོད་པ་ལྟ་བུ་བྱུང་། ཕྲན་ནས་༸གོང་ས་མཆོག་ལ་གུས་
བསུའི་མཇལ་དར་ཕུལ་ཏེ་ཕྱག་དབང་ཞུས་རྗེས་སྐུ་སྲུང་བས་མེ་འཁོར་ནང་གདན་
འདྲེན་ཞུས་སོང༌། དེར་ཨ་མ་ལགས་དང༌། གཅེན་མོ། གཅུང་པོ་བཅས་མཇལ་ཏེ་
འཐམས་ཙམ་བྱེད་རྒྱུ་བྱུང༌། ང་ཚོ་ཕྱི་ལོ་ ༡༩༥༦ ལོ་ནས་བཟུང་ལོ་ངོ་གསུམ་ཙམ་
ཁ་བྲལ་ཏེ་ད་རེས་མཇལ་འཕྲད་བྱུང་བ་ཐེངས་དང་པོ་ཡིན།
ཚ་བོ་ང་ཚོ་གསུམ་ལོ་རེ་ཊོར་འགྲོ་འདོད་མེད་ཀྱང་ཨ་མ་ལགས་ཀྱིས་ནན་སྐུལ་
ཤུགས་ཆེ་གནང་སྟབས། རྗེས་སུ་གུང་གསེང་སྐབས་ནང་མི་རྣམས་ཐུག་འཕྲད་
ཡོང་རྒྱུའི་གདེང་ཚོད་ཀྱིས་ཆུ་ཚོད་གཉིས་ཙམ་རྗེས་ཕྲན་ཚོ་རྡོར་གླིང་སློབ་གྲྭར་ཕྱིར་
ལོག་བྱས། དེའི་རིང་མིག་མཆི་མས་ཁེངས་བཞིན་ངེད་ཅག་ནང་མི་ཚོར་ད་དུང་
ཡང་དཀའ་ངལ་ཇི་འདྲ་ཞིག་འཕྲད་རྒྱུ་ལྷག་ཡོད་དམ་སྙམ་བྱུང༌། ཕྱོགས་མཚུངས་
༸གོང་ས་མཆོག་དང་གཞིས་ལུས་བོད་རིགས་སྤུན་ཟླ་ཚོའི་གནས་སྟངས་གང་འདྲ་
ཞིག་ཡོང་ངམ་སོགས་དྲི་བ་མང་པོ་ཞིག་ཡོང་གི་འདུག དེ་དག་ལ་ལན་འདེབས་བྱ་
རྒྱུ་དང༌། གནས་སྟངས་དེའི་སྐོར་འགྲེལ་བརྗོད་བྱ་རྒྱུའི་དུས་ཁོམ་མ་བྱུང༌། ཟླ་བ་མང་
པོའི་རིང་འཇིགས་སྣང་དང་སེམས་སྡུག་བློ་འཚབ་ཁོ་ནའི་ངང་གནས་དགོས་བྱུང་
ཡང་རེ་ཞིག་མཉམ་སྡོད་བྱ་རྒྱུ་བྱུང་བ་དེས་སྤྲོ་བ་འཕེལ།
ནང་མི་ལྷན་རྒྱས་ལྷ་ས་ནས་ཛ་དྲག་འཇིགས་དངངས་དང་བཅས་ཕེབས་ཐོན་
གནང་སྐབས་སྐུ་ངལ་ཇི་ཙམ་འཕྲད་ཡོད་པ་རང་གི་སྣང་ངོར་འཆར་བ་ལྟར། ཁོང་
རྣམ་པ་སྐུ་ཐང་ཆད་ནས་ཐུགས་སྟོབས་ཀྱང་ཞུམ་པའི་གནས་ཚུལ་འདུག ཉེན་གཡོལ་
དུ་ཕེབས་སྐབས་སྐུ་ཆས་སྣེ་གཅིག་བསྣམས་ཐུབ་མེད་པར་བརྟེན། བདུན་ཕྲག་
མང་པོའི་རིང་ན་བཟའ་ཡང་བརྗེ་ལེན་གནང་རྒྱུ་བྱུང་མི་འདུག བདེ་སྐྱིད་སྒྲོལ་དཀར་
ལགས་ནས་ཞལ་ལག་གི་ཉེར་མཁོ་དང་ན་བཟའ་འགའ་ཞིག་བསྣམས་པ་ལས། ཕྲན་
ཚོར་འབུལ་དངོས་སོགས་གང་ཡང་འཁྱེར་རྒྱུ་མེད་ཀྱང་ཚང་མ་སྐུ་གཟུགས་གསལ་
ཐང་ངང་མཇལ་འཕྲད་བྱུང་བ་དེས་དགའ་ཚོར་ཆེན་པོ་བྱུང༌། དེ་ལྟ་ནའང་སྐབས་དེར་
ང་ཚོ་རྒྱ་གར་ནང་ཆབ་སྲིད་ཀྱི་སྐྱབས་བཅོལ་བའི་མི་ཚེ་གསར་པ་ཞིག་འགོ་འཛུགས་
ཀྱི་དུས་ལ་སླེབས་པའི་ཚོར་སྣང་བྱུང་།
དེ་ཉིན་ནས་བཟུང་སྔར་གྱི་ལྷ་སའི་གཟིམ་ཤག་དང༌། ཞབས་ཕྱི་ཚོ་དང་
ཁོང་ཚོའི་བུ་ཕྲུག་མཉམ་དུ་གླིང་གའི་ནང་རྩེད་མོ་རྩེས་པ། སློབ་གྲྭའི་སྐོར། ཤོག་
བྱ་བཏང་བ་སོགས་འདས་པའི་གནས་ཚུལ་རྣམས་ཡིད་ལ་ཡང་ཡང་འཁོར་ཏེ་ཉིན་
ཤས་རིང་མཚན་མོ་གཉིད་ཀྱང་ཁུག་རྒྱུ་ཁག་པོ་བྱུང༌། ཕྲན་རང་༸གོང་ས་མཆོག་
དང༌། ཨ་མ་ལགས་རྣམ་གཉིས་ལ་སེམས་ཁྲལ་ཆེན་པོ་ཡོང་གི་འདུག་ཀྱང༌། ཨ་མ་
ལགས་ཀྱི་དགོངས་པར་མ་འོངས་པར་བོད་ལ་ཕྱིར་ལོག་གནང་རྒྱུ་ཡོང་བའི་གདེང་
སྤོབས་གནང་གི་འདུག ྋགོང་ས་མཆོག་གིས་ཀྱང་དཀའ་ངལ་ཇི་འདྲ་ཞིག་འཕྲད་
རུང་དེ་ལ་སེལ་རྒྱུའི་ཐབས་ལམ་ཡོད་པ་དགོངས་པར་མ་ཟད། རྒྱ་གར་གཞུང་གིས་
གཙོས་རྒྱལ་ཁབ་གཞན་ཚོས་བོད་ཀྱི་དྲང་བདེན་གནས་ཚུལ་ལ་རྒྱབ་སྐྱོར་ཡོང་བའི་
ཐུགས་རེ་ཆེན་པོ་གནང་གི་འདུག
དེའི་རྗེས་ཙམ་ལ་གཅེན་པོ་རྒྱལ་ལོ་དོན་གྲུབ་ལགས་ཀྱིས་ཚ་བོ་ང་ཚོ་གསུམ་
ཉིན་བཞིའི་རིང་གི་གུང་གསེང་ལེན་པར་ཕེབས་བྱུང༌། རྡོར་གླིང་ནས་དིལླཱི་གསར་
པ་བར་གནམ་གྲུའི་ནང་ངོ་མཚར་ཆེ་བའི་མྱོང་ཚོར་དང་བཅས་འགྲུལ་བཞུད་ཐེངས་
དང་པོ་བྱས་པ་ཡིན། རྒྱ་གར་གྱི་རྒྱལ་ས་དིལླཱིར་འབྱོར་སྐབས་གནམ་གཤིས་ཚ་བ་
ཧ་ཅང་ཆེ་བས་སེམས་ནང་ཚ་བའི་ལུང་པ་འདི་ནས་གང་མྱུར་ཐོན་རྒྱུ་བྱུང་ན་སྙམ་པ་
དྲན། དིལླཱི་ནས་མ་སུ་རི་བར་སྣུམ་འཁོར་ཆུང་བ་ཞིག་ནང་བསྐྱོད།
ཕྲན་ཚོའི་ནང་མི་ལྷན་རྒྱས་མགྲོན་ཁང་ཁམས་གཙང་ཞིག་ནང་བཞུགས་
འདུག ༸གོང་ས་༸སྐྱབས་མགོན་ཆེན་པོ་མཆོག་རྒྱ་གར་གྱི་འབྱོར་ལྡན་བཟོ་
ལས་སྒེར་བདག་ཆེ་ཤོས་བཱིར་ལཱའི་ཁང་བཟང་ནང་ཕེབས་སྒྲིག་ཞུས་འདུག ཨ་མ་
ལགས་དང་གཅུང་པོ་བསྟན་འཛིན་ཆོས་རྒྱལ་ལགས་གཉིས་ལ་ཁང་མིག་གཅིག་
དང༌། གཅེན་མོ་སྟངས་དཔྱལ་གཉིས་ལ་ཁང་མིག་གཅིག་བཅས་རྒྱ་གར་གཞུང་
ནས་གྲ་སྒྲིག་གང་གཟབ་གནང་འདུག སྐུ་བཅར་ཞབས་ཞུ་བ་རྣམས་ཁང་མིག་གཞན་
གཉིས་ནང་བཞུགས་འདུག ཨ་མ་ལགས་དང་གཅེན་མོར་ཕྲན་ཚོའི་ཞབས་ཕྱི་ཞིག་
གིས་ཕྱག་རོགས་ཞུས་ཏེ་ཞལ་ལག་བཟོ་བ་གནང་གི་འདུག ཞབས་ཕྱི་དེ་ནི་ལོ་ན་
ཆེན་པོ་ཡིན་པར་མ་ལྟོས་པར་བཙན་བྱོལ་དུ་འབྱོར་ནས་ཀྱང་ང་ཚོའི་ནང་མི་རྣམས་
ལ་ཕྱག་རོགས་ཞབས་འདེགས་ཞུ་བཞིན་འདུག རྒྱ་གར་གཞུང་གི་ངོས་ནས་ངེད་
ཅག་ནང་མི་ཚོར་ཕྱག་རོགས་ཞུ་མཁན་ཞབས་ཕྱི་འགའ་ཤས་འཇོག་གནང་ལྟར་ཁོང་
ཚོས་ནང་ལས་རྣམས་ཞི་འཇམ་ཚགས་ཚུད་ངང་བྱེད་ཀྱི་འདུག
གཅེན་པོ་རྒྱལ་ལོ་དོན་གྲུབ་ལགས་ནས་གཟིམ་ཤག་ནང་༸གོང་ས་མཆོག་
གིས་དབུས་པའི་ནང་མི་ཚོར་ཐུགས་མཁོ་ཇི་ཡོད་བཀའ་འདྲི་ཡང་ཡང་གནང་སྟེ་
ཐུགས་བྲེལ་ཆེན་པོ་གནང་གི་འདུག སྤྱིར་བཏང་ང་ཚོར་ཚང་མ་དགོས་གལ་ཆེན་
པོ་ཆགས་ཡོད་ཀྱང་ཨ་མ་ལགས་ནས་གསོལ་ཚིགས་ཀྱི་ཞལ་དཀར་དང་། གསོལ་
སྡེར། བཞེས་ཐུར་སོགས་ནང་མི་ཚོར་ལྡེང་ངེས་མེད་ལུགས་གསུངས་པ་ལྟར་
གཅེན་པོ་ཕྱི་ལ་ཉོ་ཆ་བསྐྱོན་པར་ཕེབས་ཏེ་དངོས་ཆས་རྣམས་བསྣམས་ནས་ལོག་
ཕེབས་པ་དང༌། དེ་བཞིན་གལ་ཏེ་གཅེན་མོས་ན་བཟའ་སྐུ་སྟོད་སོགས་མེད་ལུགས་
གསུངས་ཚེ་གཅེན་པོས་སླར་ཡང་ཕྱི་ལ་སྤུས་གཟིགས་གནང་བར་ཕེབས་ཀྱི་
འདུག གཅེན་མོ་རྣམ་ཀུན་ན་བཟའ་སོགས་ལ་དང་དོད་ཆེན་པོ་གནང་མཁན་ཡིན་
སྟབས་ད་ཆ་གནས་སྟངས་དེ་འདྲ་ཞིག་གི་འོག་བཞུགས་དགོས་དུས་ཐུགས་ཕམ་
ཡོད་པ་ཤེས་ཚོར་ཐུབ་ཀྱི་འདུག སྐབས་རེ་ཁོང་སྤྱན་ཆབ་ཤོར་བ་མངོན་ཆུང་ངང་
ཕྱིས་པ་མཐོང་མྱོང་།
བཞུགས་ཡུལ་མ་སུ་རིའི་ཡུལ་ལྗོངས་ནི་རྒྱ་གར་གྱི་རྒྱལ་ས་དིལཱི་ཁུལ་གྱི་
མི་རྣམས་ཚ་གཡོལ་ཆེད་གུང་གསེང་བསྐྱོད་ཡུལ་ཞིག་ཆགས་ཡོད། གཅེན་པོས་
ང་ཚོའི་དགོས་མཁོ་རྣམས་གྲོང་རྡལ་དེ་ཁུལ་ནས་མ་ཐོབ་ཚེ་དངོས་ཐོ་རིང་པོ་ཞིག་
བཀོད་དེ། རྒྱལ་ས་དིལླཱི་གསར་པར་སྤུས་གཟིགས་གནང་བར་ཕེབས་ཀྱི་འདུག
དེ་སྐབས་ཕྲན་རང་ནང་མི་རྣམས་དང་ལྷན་དུ་ཉིན་གྲངས་བཞི་ལས་སྡོད་རྒྱུ་མ་
བྱུང་། ནང་མི་ཚོའི་ཞལ་རས་ནས་ཐུགས་ཕམ་གྱི་རྣམ་པ་གསལ་པོ་མངོན་རུང་དེ་
ལྟར་མེད་ཚུལ་གནང་གི་འདུག ཁོང་རྣམ་པས་འཕྲལ་སྒང་གི་སྐུ་ངལ་ལ་ཇི་མི་སྙམ་
པར་འབྱུང་འགྱུར་བོད་མིའི་རྩ་དོན་འཐབ་རྩོད་ཐོག འཛམ་གླིང་མཉམ་སྦྲེལ་རྒྱལ་
ཚོགས་དང་ཁོངས་གཏོགས་རྒྱལ་ཁབ་ཁག་ལ་འབྲེལ་གཏུགས་ཞུ་རྒྱུ་དང༌། འཛམ་
གླིང་ཡུལ་གྲུ་གང་ས་ནས་རྒྱབ་སྐྱོར་རོགས་རམ་འཐོབ་ཐབས་ཀྱི་འབོད་སྐུལ་ཞུ་རྒྱུ་
སོགས་ལ་དགོངས་བཞེས་གནང་བཞིན་འདུག
༸གོང་ས་མཆོག་བཞུགས་སྒར་དང་པོ་མ་སུ་རིར་ཆིབས་བསྒྱུར་གནང་སྟེ་
རིང་པོར་མ་སོང་བར་བོད་མི་ན་གཞོན་ལྔ་བཅུ་ཙམ་ལ་ཨིན་ཡིག་སློབ་ཐབས་ཆེད་
སློབ་གྲྭ་གསར་འཛུགས་བསྐྱང་རྒྱུའི་ཐུགས་ཐག་བཅད་ཡོད། དེ་སྐབས་ཕྲེང་རིང་
ལྷ་ལྕམ་རིན་ཆེན་སྒྲོལ་མ་ལགས་སྟངས་དཔྱལ་གཉིས་ནས་ཨིན་ཡིག་སློབ་ཁྲིད་
གནང་རྒྱུའི་ཐུགས་འགན་བཞེས་ཡོད། དེ་ནི་བཙན་བྱོལ་བོད་མིའི་སློབ་གྲྭ་དང་པོ་
ཡིན་ཞིང༌། མཁྱེན་རླབས་རྨད་དུ་བྱུང་བའི་ཕྲེང་རིང་སྟངས་དཔྱལ་གཉིས་ཀྱིས་མི་
ལོ་བཅུ་ཕྲག་གསུམ་ཙམ་རིང༌། བོད་ཕྲུག་བློ་གསར་ན་གཞོན་རྣམས་ཀྱི་ཆེད་དུ་
ཐུགས་ཁུར་མུ་མཐུད་བསྐྱེད་བཞེས་གནང་བ་ལྟར། སློབ་གྲྭ་འདི་ནས་ཐོན་པའི་སློབ་
ཕྲུག་བརྒྱ་ཕྲག་མང་པོས་པཱ་ལགས་དང་ཨ་མ་ལགས་ཞེས་གུས་བརྩི་ཆེན་པོ་ཞུ་ཡི་
ཡོད། ཁོང་རྣམ་པས་སློབ་ཁྲིད་གནང་བའི་སློབ་ཕྲུག་མང་པོ་ཞིག་སློབ་གྲྭ་ཐོན་རྗེས་
བོད་གཞུང་དང༌། བོད་མིའི་བསྟི་གནས་གཞིས་ཆགས་ཁག དེ་མིན་བོད་མི་ཁ་ཐོར་
གནས་ཡུལ་བཅས་ཀྱི་ལས་གནས་མཐོ་གྲས་ཁོངས་ཕྱག་ལས་འགན་ཁུར་བཞེས་
མཁན་ཆགས་ཡོད།
དགོང་མོ་ཞིག་ཨ་མ་ལགས་དང་གཅེན་མོ་གཉིས་ཀྱིས་ཕྲན་དང་ཚ་བོ་ཚ་མོ་
ང་ཚོ་གསུམ་མཇལ་འཕྲད་ཁང་ནང་མཉམ་དུ་སྡོད་རྒྱུར་འཁྲིད་པ་གནང་བྱུང༌། དེ་
སྐབས་ཕྲན་དང་ཡུན་གཤིབས་མཛའ་གྲོགས་རྣམས་མ་སུ་རིར་མུ་མཐུད་སློབ་སྦྱོང་
བྱ་རྒྱུ་ཡིན་པ་དང༌། ངོས་རང་གཅིག་པུ་ལོ་རེ་ཊོར་འགྲོ་དགོས་པ་སོགས་ཤེས་
བྱུང༌། ཨ་མ་ལགས་དང་ཁོང་རྣམ་པས་ཡེ་ཤུའི་སློབ་གྲྭར་སློབ་སྦྱོང་བྱས་པ་འདིས་མ་
འོངས་པར་ཕན་ཐོགས་ངེས་ཅན་ཡོང་གི་རེད་ཅེས་ནན་པོ་གསུངས་པ་དང༌། ྋགོང་
ས་མཆོག་གིས་ཀྱང་དེང་དུས་དང་མཐུན་པའི་ཤེས་ཡོན་སློབ་སྦྱོང་བྱེད་ཐུབ་ན་བོད་
ཀྱི་རྩ་དོན་ཆེད་ཞབས་འདེགས་དོན་ཕན་ལྡན་པ་ཞུ་ཐུབ་པ་ཡོང་གི་རེད་ཅེས་བཀའ་
གནང་མྱོང་། ནང་མི་རྣམས་དཔལ་འབྱོར་གྱི་གནས་སྟངས་ཐ་ཞན་ལ་གདོང་ལེན་
གནང་དགོས་ཀྱི་ཡོད་པ་མཐོང་སྐབས། ངོས་རང་ནི་ད་དུང་སློབ་ཕྲུག་ཕལ་པ་ཞིག་
ཡིན་པར་བློ་ཕམ་དང༌། ལྷག་པར་དེ་སྐབས་རང་ཉིད་ཀྱི་སློབ་སྦྱོང་མཇུག་སྐྱོང་ཡོང་
ཆེད་སློབ་ཡོན་འབུལ་མུས་ཡིན་སྟབས་དེ་བས་ཀྱང་རང་ཉིད་ནུས་མེད་ཅིག་ཡིན་པའི་
ཚོར་སྣང་བྱུང༌།
དེ་ནུབ་ཨ་མ་ལགས་དང་གཅེན་མོ་གཉིས་བཀའ་མོལ་གནང་བ་ཉན་སྐབས་ང་
རང་ན་ཚོད་ཇི་ཙམ་ལ་སླེབས་པ་ཤེས་ཚོར་ཐུབ་བྱུང༌། སྐབས་རེ་ཁོང་རྣམ་གཉིས་
མགྲིན་པ་འཆུས་བཞིན་ཡོད་ཀྱང་བཀའ་མོལ་ཞིབ་ཕྲ་གནང་གི་འདུག དེ་ཡང་ཁོང་
རྣམ་པ་ཕྱི་ལོ་ ༡༩༥༩ ཕྱི་ཟླ་ ༣ ཚེས་ ༡༧ ཉིན་ལྷ་ས་ནས་ཉེན་གཡོལ་དུ་
ཕེབས་པའི་སྐོར་དང༌། དེ་ནས་དངངས་སྐྲག་དང་དཀའ་ཉེན་གྱི་ཉིན་མཚན་མང་པོ་
འདས་སྐོར་ལོ་རྒྱུས་གསུངས་པ་རྣམས་དོ་སྣང་ཆེན་པོས་ཉན་པ་ཡིན།
གཉན་འཕྲང་ཆེ་བའི་དོན་རྐྱེན་འདིའི་ཉིན་ཤས་གོང་རྒྱ་དམར་གྱིས་ནོར་བུ་
གླིང་ག་ནས་མེལ་ལེ་གཉིས་ཙམ་གྱི་སར་ཡོད་པའི་རྒྱའི་དམག་སྒར་དུ། ༸གོང་
མཆོག་སྐུ་སྲུང་བ་སུ་ཡང་མཉམ་འཁྲིད་མེད་པར་དམག་སྒར་དུ་གཟིགས་མོར་་སྐུ་
རྐྱང་ལ་ཕེབས་དགོས་པའི་གདན་ཞུ་བྱས་འདུག དེ་ནི་༸རྒྱལ་བའི་སྐུ་བཅར་རྣམ་པ་
དང་བཀའ་ཤག་སོགས་ཚང་མས་བློ་དོགས་གནང་གཞིར་གྱུར་འདུག ༸གོང་ས
༸སྐྱབས་མགོན་ཆེན་པོ་མཆོག་རྣམ་ཀུན་ཆིབས་བསྒྱུར་གནང་སྐབས་གཞུང་ཞབས་
རྣམ་པ་དང་སྐུ་སྲུང་དམག་མི་སོགས་མི་ཉུང་བ་ཞིག་བཅར་དགོས་པ་དང༌། ཆིབས་
བསྒྱུར་རྒྱས་པའི་སྐབས་སུ་དགེ་འདུན་པའི་སེར་སྦྲེང་ཡང་བཅར་དགོས། འོན་ཀྱང་
རྒྱའི་དམག་སྒར་དུ་གཟིགས་མོར་གདན་ཞུའི་ཆིབས་བསྒྱུར་དེ་གསང་རྒྱའི་སྒོ་ནས་
སྟབས་བདེ་ཡོང་ཐབས་བྱས་འདུག
ཕྱི་ཟླ་ ༣ ཚེས་ ༩ དགོང་དྲོ་༸གོང་ས་མཆོག་རྒྱལ་ས་ལྷ་ས་ནས་རྒྱ་དམག་
གིས་པེ་ཅིང་དུ་བཙན་འཁྲིད་ཞུ་ཡི་ཡོད་པའི་གསང་གནས་ཤིག་གང་སར་ཁྱབ་པར་
བརྟེན། མང་ཚོགས་རྣམས་དངངས་འཚབ་ཅི་ཆེ་བྱུང་བ་དང༌། ཨ་མ་ལགས་དང་
གཅེན་མོ་རྣམ་གཉིས་ཀྱང་ཉེན་སྲུང་ཆེད་ནོར་གླིང་དུ་ཕེབས་འདུག
ཕྱི་ཟླ་ ༣ ཚེས་ ༡༠ ཉིན་ྋགོང་ས་མཆོག་སྔར་རྒྱུན་ལྟར་ཞོགས་པ་སྔ་པོ་
སྐུ་བཞེངས་ཀྱིས་ཞལ་འདོན་གནང་སྒོ་ཁག་གྲུབ་མཚམས་སྐྱེད་ཚལ་ལྡུམ་རའི་ནང་
ཞབས་འཆམ་ལ་ཕེབས་པ་དང༌། གང་ཙམ་ནས་༸གོང་ས་མཆོག་གིས་བོད་མི་ཚོས་
རང་དབང་སྒེར་ལངས་ཀྱི་འབོད་སྒྲ་སྒྲོག་པ་ཐོག་མར་གསན་ཐོས་བྱུང་འདུག བོད་
མི་སེར་སྐྱ་མང་ཚོགས་༸གོང་ས་མཆོག་གི་སྐུ་ཕྱྭ་སྲུང་སྐྱོབ་ཆེད་ནོར་གླིང་ཕོ་བྲང་
ཕྱོགས་སུ་བསྐྱོད་པ་དང༌། རྒྱ་དམར་བཙན་འཛུལ་བར་ཞེ་འཁོན་གྱི་ཁོང་ཁྲོའི་མེ་ལྕེ་
རབ་ཏུ་འབར་ཞིང་འུར་ཟིང་ཅི་ཆེས། ཕྱིའི་བཙན་འཛུལ་བའི་བཙན་འོག་ཏུ་མགོ་བོ་
ནམ་ཡང་སྒུར་འདོད་མེད་པར་འཐབ་རྒོལ་གྱི་ལས་ལ་འཇུག་རྒྱུའི་གྲ་སྒྲིག་ཨང་གསར་
ཡོད་པའི་རྣམ་འགྱུར་གསལ་པོ་བསྟན་ཡོད་འདུག
ཕྱི་ཉིན་ནས་བཟུང་གནས་སྟངས་དེ་བས་དངངས་འཚབ་ཆེ་བར་གྱུར་
ཅིང༌། ཁམས་པ་ཚོས་དམག་མི་རྣམས་དང་མཉམ་དུ་མེ་མདའ་རིང་མདའ་སོགས་གོ་
མཚོན་ཁྱེར་ནས་ཐོན་པ་དང་། དེ་མིན་སེར་སྐྱ་མི་མང་མང་པོས་གྲི་སོགས་མཚོན་
ཆ་ཐོགས་པ། བུད་མེད་ཚོས་བོད་རང་བཙན་གྱི་འབོད་སྒྲ་སྒྲོག་པ་སོགས་བྱས་ནས་
ཚང་མ་ནོར་བུ་གླིང་ཁའི་གཡས་གཡོན་དུ་འདུ་འཛོམས་བྱས་ཡོད་འདུག
ཕྱི་ཟླ་ ༣ པའི་ཚེས་ ༡༦ ཉིན་རྒྱའི་དཔུང་དམག་གིས་༸གོང་ས་མཆོག་
གི་བཞུགས་གནས་ཕོ་བྲང་དུ་འབར་མདེལ་གྱི་རྒོལ་རྡུང་བྱེད་རྒྱུའི་གྲ་སྒྲིག་བྱེད་ཀྱི་
ཡོད་སྐོར་འཇིགས་སྐྲག་ཆེ་བའི་གནས་ཚུལ་ཐོས་པ་དང༌། ཚེས་ ༡༧ ཉིན་རྒྱབ་
ཆུ་ཚོད་ ༤ པ་ཙམ་ལ་སྐྱེད་ཚལ་ལྡུམ་རའི་ནང་མེ་སྒྱོགས་གཉིས་བརྒྱབ་སྟེ་གནོད་
སྐྱོན་ཚབས་ཆེ་བཏང་སྐོར་གནས་ཚུལ་ཕོ་བྲང་དུ་རིམ་གྱིས་འབྱོར་པས་དེར་འདུས་
མང་ཚོགས་དངངས་འཚབ་སློང་རྐྱེན་དུ་གྱུར་ཡོད་འདུག ྋརྒྱལ་བའི་ཕོ་བྲང་ནང་
མཛད་གཙོ་ལྷན་རྒྱས་བཀའ་བསྡུར་གནང་བའི་མཐའ་མར་ྋགོང་ས་ྋསྐྱབས་
མགོན་ཆེན་པོ་མཆོག་གི་༸སྐུ་ཕྱྭའི་སྲུང་སྐྱོབ་དང༌། བོད་རྒྱལ་ཁབ་ཀྱི་བདག་
དབང་སླར་གསོ་སོགས་འབྱུང་འགྱུར་བོད་མི་རིགས་ཀྱི་བདེ་དོན་སླད་༸གོང་ས་
མཆོག་དང༌། བཀའ་ཤག་སྐུ་འཁོར་ཆིབས་ཞབས་བཅས་གསང་སྟབས་ཀྱིས་ཕྱི་
རྒྱལ་གང་རུང་ཞིག་ནང་ཉེན་གཡོལ་དུ་ཆིབས་བསྒྱུར་བསྐྱང་རྒྱུ་ཐུགས་ཐག་བཅད་
འདུག །གལ་ཏེ་སྐབས་དེར་རྒྱ་དམར་ནས་༸གོང་ས་མཆོག་དོ་དམ་བཙན་འཁྲིད་
ཞུ་ཐུབ་ཡོད་ཚེ་ད་ཆ་བོད་ཅེས་པ་འདི་ཨེ་ཤི་ཡའི་ས་བཀྲའི་ཐོག་ཕལ་ཆེར་མེད་པར་
གྱུར་ཏེ། རྒྱལ་སྤྱིའི་ལྷན་ཚོགས་ཀྱིས་ཤེས་རྟོགས་མེད་མུར་རྒྱ་དམར་གྱིས་བོད་མི་
རིགས་རྩ་བརླག་ཏུ་བཏང་ཚར་ཡོད་སྲིད་སྙམ་གྱི་འདུག
དགོང་མོ་ཚོ་ཁག་གསུམ་སྔ་རྟིང་གིས་ཕེབས་རྒྱུ་གནང་བའི་ཚོ་ཁག་དང་པོར་ཨ་
མ་ལགས་དང༌། གཅུང་པོ་བསྟན་འཛིན་ཆོས་རྒྱལ་ལགས། གཅེན་མོ་བཅས་ཁམས་
ཆས་བཞེས་ཏེ་ཕེབས་རྒྱུ་དང༌། ཚོ་ཁག་གཉིས་པར་སྤྱི་ཁྱབ་མཁན་པོ་དང་མགྲོན་
ཆེ༑ གཅེན་མོའི་སྐུ་ཟླ་སྐུ་སྲུང་མདའ་དཔོན། ༸གོང་ས་མཆོག་དམག་ཆས་བརྫུས་
བཞེས་གནང་སྟེ་ཕེབས་རྒྱུ། ཚོ་ཁག་གསུམ་པར་བཀའ་བློན་རྣམ་པ་དང་།
འཛིན་རྣམ་པ། སྐུ་སྲུང་ཞབས་ཞུ་བ་མི་ཉུང་བ་ཞིག་བཅས་རིམ་བཞིན་ཕེབས་རྒྱུ་
གནང་འདུག
ཉེན་གཡོལ་དུ་ཆིབས་བསྒྱུར་གནང་ཕྱོགས་ཐད་གསང་རྒྱ་དམ་པོ་གནང་རྒྱུ་ནི་
ལས་སླ་པོ་ཞིག་མིན། ཕྱི་ཟླ་ ༣ ཚེས་ ༡༧ གྱི་དགོང་མོ་ཚོ་ཁག་གསུམ་པོ་ནོར་
གླིང་ཕོ་བྲང་གི་ལྕགས་རིའི་ལྷོ་སྒོ་བརྒྱུད་གཅིག་རྗེས་གཉིས་མཐུད་དུ་ཐོན་གནང་
བ་དང༌། ཕོ་བྲང་གི་གཟིམ་སྒོའི་སྲུང་བྱ་བ་རྣམས་སྔོན་ནས་ཁ་འཐོར་དུ་བཏང་བར་
བརྟེན། ༸གོང་ས་མཆོག་སྐུ་འཁོར་ལྷན་རྒྱས་ཕོ་བྲང་ནས་སྐུ་ངལ་གང་ཡང་མེད་
པར་ཕེབས་ཐོན་གནང་ཐུབ་འདུག ནོར་གླིང་ཕོ་བྲང་ནི་ལྷ་སའི་སྐྱིད་ཆུ་གཙང་པོའི་
བྱང་ངོས་སུ་ཡོད་པ་དང༌། རྒྱ་མིའི་དམག་སྒར་ཡང་དེའི་ཉེ་འཁྲིས་ནུབ་ཕྱོགས་སུ་
ཡོད་པས་གལ་ཏེ་གློ་བུར་སྐོར་གཡེང་མྱུལ་ཞིབ་བྱེད་མཁན་དམག་མི་དང༌། ཡང་ན་
དམག་མིའི་སྣུམ་འཁོར་ཆེན་པོ་ཡོང་བ་དང་སྐབས་འཁེལ་ཚེ་མདུན་ངོས་གློག་འོད་
ཀྱིས་ངོ་ཤེས་ཏེ་འཛིན་བཟུང་བྱ་རྒྱུའི་ཉེན་ཁའི་ཐུགས་དོགས་ཆེན་པོ་བྱུང་འདུག
ཁོང་རྣམ་པ་གྲམ་ཐང་བརྒྱུད་དེ་གང་ཙམ་ཕེབས་མཐར་ར་མ་སྒང་གྲུ་ཁར་
འབྱོར། དེ་གར་ཀོ་གྲུ་སོགས་ཕེབས་བསུ་གྲ་སྒྲིག་ཡོད་པ་ལྟར་ཚོ་ཁག་གསུམ་གས་
གཙང་ཆུ་བདེ་བར་བརྒལ་བགྲོད་རྗེས་བོད་དམག་དང་བསྟན་སྲུང་དང་བླངས་དམག་
མི་ཁག་གཅིག་འདུ་འཛོམས་བྱུང་འདུག ལྷོ་ནུབ་ཕྱོགས་ཀྱི་གཞུང་ལམ་ཕལ་ཆེ་བར་
རྒྱ་དམག་ཡོད་པས་ཕེབས་ཐབས་བྲལ་ནས་གང་མྱུར་ལྷོ་ཤར་ཕྱོགས་ཀྱི་གཞུང་ལམ་
བརྒྱུད་དེ་ཕེབས། དེ་ནས་བྱེ་ལ་ཞེས་པའི་ལ་འཛེགས་ཏེ་ཕེབས་སྐབས་རྡོ་ཧྲོག་དང་
ལྷགས་རླུང་ཆེ་བ་སོགས་འཇིགས་སྣང་ཅན་གྱི་ལམ་དེར་ག་ལེར་མ་གཏོགས་ཕེབས་
མ་ཐུབ་པ་བཅས་སྐུ་ངལ་ཆེན་པོ་བྱུང་འདུག ལ་གཤམ་དུ་ཕེབས་འབྱོར་སྐབས་གློ་
བུར་མི་རྒན་ཞིག་གིས་༸གོང་ས་མཆོག་ལ་ཆིབས་རྟ་དཀར་པོ་ཉམས་བཟང་ལྡན་
པ་ཞིག་འབུལ་ལམ་ཞུས་ཏེ་༸གོང་ས་མཆོག་སྐུ་འཁོར་དང་ལྷན་དུ་ཡུད་ཙམ་ཕེབས་
སྐོར་ཨ་མ་ལགས་ཀྱིས་གསུངས་བྱུང༌། གནས་སྟངས་འདི་འདྲའི་སྐབས་སུ་ཕྱག་
རྟེན་བཟང་པོ་སོགས་འབུལ་མཁན་བྱུང་ཚེ་བཀྲ་ཤིས་རྟེན་འབྲེལ་བཟང་པོར་བརྩི་
སྲོལ་ཡོད་འདུག
དེ་ཙམ་གཟར་པོ་མེད་པའི་བྱེ་ལ་བརྒལ་ནས་གང་ཙམ་ཕེབས་རྗེས་ཡར་ཀླུང་
གཙང་པོའི་བན་རྩ་གྲུ་ཁར་ཕེབས་འབྱོར་བྱུང་འདུག དེ་ནས་ཕེབས་གྲུར་ཞུགས་ཏེ་
གཙང་པོའི་ཕ་རོལ་སྐྱིད་གཤོངས་ཞེས་པའི་གྲོང་གསེབ་ཏུ་ཕེབས་དོན། ྋགོང་ས་
མཆོག་དང་ཨ་མ་ལགས་རྣམ་གཉིས་ངང་ཙམ་རིང་སྐུ་ངལ་གསོ་རྒྱུ་བྱུང་འདུག སྐུ་
སྲུང་དམག་དང་བསྟན་སྲུང་དང་དམག་རྣམས་བསྐྱར་དུ་ཉེན་སྲུང་ཆེད་མཉམ་བཅར་
ཞུས་འདུག
བསྟན་སྲུང་དང་དམག་ཁག་གཅིག་དང་། དམག་མི་བཞི་བརྒྱ་སྐོར་བཅས་ཀྱིས་
སྐུ་འཁོར་ཆིབས་ཞབས་ཧྲགས་བསྡུས་བརྒྱ་ཕྲག་གི་སྐུ་སྲུང་ཞུ་རྒྱུ་དང༌། དེ་འཕྲོས་
རྒྱབ་ཕྱོགས་ཀྱི་ས་སྲུང་དུ་གཏོང་བ་གནང་ཡོད་འདུག དེ་ཁུལ་གྲོང་གསེབ་ཀྱི་སྐྱེས་
པ་དང་བུད་མེད་ཁག་གཅིག་གིས་རང་སྲོག་བློས་གཏོང་བྱ་དགོས་བྱུང་རུང༌། ྋགོང་
ས་མཆོག་གི་སྐུ་ཕྱྭའི་ཉེན་སྲུང་ཆེད་རྒྱབ་ཕྱོགས་ནས་རྒྱ་དམག་ཡོང་ན་འགོག་སྲུང་
ཞུ་རྒྱུའི་ཐག་གཅོད་བྱས་འདུག ཚོ་ཁག་ཚང་མས་ཁ་བས་བཀབ་པའི་གངས་རིའི་མུ་
ཁྱུད་བརྒལ་ཏེ་ཕེབས་དགོས་སྐུ་ངལ་ཅི་ཆེ་བྱུང་འདུག
དེ་ནས་ར་སྨད་དགོན་པར་བཞུགས་ཞག་གནང་བའི་མཚན་མོ་རྒྱ་མིའི་དཔུང་
དམག་རྗེས་འདེད་དུ་ཡོང་དོགས་ཀྱིས་དམག་མི་བརྒྱ་སྐོར་ཕེབས་ལམ་ཉེན་འགོག་
ཆེད་བཏང་བ་དང༌། དེ་འཕྲོས་རྣམས་དགོན་པ་དང་ཡུལ་མི་ཚོའི་ཁྱིམ་ཚང་ནང་
བཞག་པར་༸གོང་ས་མཆོག་འདི་གའི་གཟིམ་ཆུང་སྤྱིར་བཏང་ཞིག་ནང་བཞུགས་
ཡོད་པ་བོད་མི་རེ་ཟུང་གིས་མ་གཏོགས་མང་ཆེ་བས་གང་དུ་བཞུགས་ཡོད་མེད་ཤེས་
རྟོགས་མེད་སྐད། དེ་གར་བཀའ་ཤག་དང་བསྟན་སྲུང་དང་བླངས་དམག་གི་འགོ་
ཁྲིད་བཅས་དང་ལྷན་དུ་ྋགོང་ས་མཆོག་གིས་མ་འོངས་བོད་ཀྱི་གནས་སྟངས་སྐོར་
བཀའ་བསྡུར་གནང་ཡོད་འདུག
ཐོག་མའི་འཆར་གཞི་ལྟར་བྱས་ན་གལ་ཏེ་རྒྱ་དམག་དང་འཐབ་རྒོལ་བྱུང་
ཚེ༑ གཏོར་བཅོམ་གྱིས་མི་ཚུགས་པའི་བཙན་ས་གཉལ་ལྷུན་རྩེ་རྫོང་དུ་བཞུགས་
རྩིས་གནང་འདུག འོན་ཀྱང་ཉིན་གཉིས་གོང་གསར་འགྱུར་དང་བང་མི་བཅས་ནས་
ཕྱི་ཟླ་ ༣ ཚེས་ ༢༠ ཉིན་རྒྱ་དམག་གིས་བོད་ཀྱི་རྒྱལ་ས་ལྷ་སར་མེ་སྒྱོགས་
དྲག་ཆར་འབབ་པ་ལྟར་བརྒྱབ་ནས་ནོར་གླིང་གི་ལྕགས་རི་ཕྱི་ནང་དང་། རྩེ་ཕོ་བྲང་
པོ་ཏ་ལ། བོད་ཀྱི་གསོ་རིག་སློབ་གྲྭ་ལྕགས་པོ་རི། གདན་ས་ཆེན་པོ་སེ་ར་དགོན་
པ་སོགས་ལ་གཏོར་བཤིག་ཚབས་ཆེ་བཏང་སྟེ་སྡུག་སྦྱོང་མྱོང་དགོས་བྱུང་ལུགས་
དང༌། དེ་བཞིན་སྐྱེས་པ་དང༌། བུད་མེད། ཕྲུ་གུ་སོགས་བོད་མི་སྟོང་ཕྲག་མང་པོ་
སྡེབ་གསོད་བཏང་སྐོར་གནས་ཚུལ་གསན་ཐོས་བྱུང་འདུག རྒྱ་དམར་ནས་གདུག་
རྩུབ་ཆེན་པོས་དྲག་གནོན་བྱས་པ་དེས་བོད་གཞུང་གི་ངོས་ནས་༸གོང་ས་མཆོག་སྐུ་
འཁོར་ལྷན་རྒྱས་ཐུགས་འདོད་མེད་བཞིན་དུ། ད་ཆ་ཉེན་གཡོལ་དུ་ཕེབས་རྒྱུ་
གཞན་པའི་ཐབས་ཤེས་མེད་པ་མཐའ་མའི་ཐག་གཅོད་གནང་དགོས་བྱུང་འདུག
ཚོ་ཁག་སོ་སོས་ཐོག་མར་བྱེ་ལ་དང༌། དེ་ནས་ཡར་སྟོད་བྲག་ལ། ཤོ་
པོ་ལྟག་ལ་སོགས་ལ་ཆེན་དང་གངས་དང་འཁྱགས་པས་ཁེངས་པའི་ལམ་ཁུག་
བརྒལ་ཏེ་ཕེབས་དགོས་བྱུང་བ་དང༌། དེ་རྗེས་རྒྱ་མཚོའི་ངོས་ནས་མཐོ་ཚད་ཕི་
ཊི་ ༡༨༠༠༠ ཙམ་གྱི་ས་སྟོན་ཐོག་གང་ཡང་སྐྱེ་སྨིན་མི་ཐུབ་པ་དང་། ཁུལ་དེར་
གནས་སྡོད་བྱེད་མི་ཕལ་མོ་ཆེ་འཚོ་ཐབས་ཧ་ཅང་སྐྱོ་པོ་ཡིན་པའི་ཨེ་ཆུ་མདོ་རྒྱང་
སྟེ༑ བོད་ཀྱི་ཁ་དཔེར། ཨེ་ཆུ་མདོ་རྒྱང་དུ་མི་ལུས་བླངས་པ་ལས། །རྩྭ་ཆུ་འཛོམས་
པའི་གནག་ཕྱུགས་ཡིན་ན་དགའ། ཞེས་བརྗོད་སྲོལ་ཡོད་པའི་གྲོང་གསེབ་སྐྱོ་པོ་
ཞིག་ལ་བཞུགས་ཞག་གནང་དགོས་བྱུང་འདུག
ལྷུན་རྩེ་རྫོང་དུ་ཕེབས་འབྱོར་བྱུང་མཚམས་༸གོང་ས་མཆོག་གིས་རྒྱ་གར་
གཞུང་ལ་ཆབ་སྲིད་ཀྱི་སྐྱབས་བཅོལ་དུ་ཆིབས་བསྒྱུར་གནང་རྒྱུ་ངོས་བཞེས་ཡོང་བའི་
འབོད་སྐུལ་ཞུ་བར་སྐུ་ཚབ་མི་སྣ་ཆེད་གཏོང་གནང་འདུག གཉལ་སྦྱོར་ར་ནས་གཅུང་
པོ་བསྟན་འཛིན་ཆོས་རྒྱལ་ལགས་༸གོང་ས་མཆོག་གི་ཆིབས་ཞབས་ཁོངས་མཉམ་
འཁྲིད་གནང་བ་དང༌། ཨ་མ་ལགས་དང་གཅེན་མོ་རྣམ་གཉིས་ཚོ་ཁག་གཞན་ཞིག་
དང་མཉམ་དུ་ཕྲན་ཚོའི་གཞིས་ཀ་ཞིག་ཏུ་བཞུགས་ཞག་གནང་འདུག
ཨ་མ་ལགས་ནས་༸གོང་ས་མཆོག་བོད་དང་རྒྱ་གར་གྱི་ས་མཚམས་མང་
མང་ནས་རྣ་ལོར་བཅིབས་ཏེ་ཕེབས་དགོས་བྱུང་བ་དང༌། འགྲོ་ལམ་བདེ་པོ་མེད་པ་
སོགས་ཀྱིས་སྐུ་ངལ་ཆེན་པོ་འཕྲད་ལུགས་གསུངས་བྱུང་།
༸གོང་ས་མཆོག་ཏེཛ་པུར་དུ་ྋཞབས་སོར་འཁོད་པ་དང་དེ་གར་གསར་འགོད་
ལྷན་ཚོགས་ཐོག་ཕྱི་ལོ་ ༡༩༥༡ ལོར་པེ་ཅིང་དུ་བོད་ཀྱི་དམ་ཕྲུག་རྫུས་མ་བཟོས་
ཏེ༑ རྒྱ་དམར་གྱི་བཙན་ཤེད་འོག་གྲོས་མཐུན་དོན་ཚན་ ༡༧ ལ་མིང་རྟགས་འགོད་
དགོས་བྱུང་བ་དེ་དག་ངོས་ལེན་མེད་སྐོར་སོགས་གསར་འགོད་གསལ་བསྒྲགས་
ཐེངས་དང་པོ་གནང་འདུག
༸གོང་ས་མཆོག་ཉེན་གཡོལ་དུ་ཆིབས་བསྒྱུར་གནང་སྐོར་གོ་ཐོས་བྱུང་འཕྲལ་
བོད་མི་མང་པོ་ཞིག་གིས་ཕེབས་རྗེས་སུ་འབྲངས་རྒྱུར་སེམས་ཐག་བཅད་དེ་འབྲུག་
དང༌། ལ་དྭགས། བལ་ཡུལ་བཅས་བརྒྱུད་ནས་རྒྱ་གར་ནང་སྐྱབས་བཅོལ་དུ་འབྱོར་
འདུག ཕྲན་མ་སུ་རིར་ཕྱིར་ལོག་བྱེད་སྐབས་བོད་མི་སྐྱབས་བཅོལ་དུ་ཐེངས་དང་པོ་
འབྱོར་བ་ཚོས་༸གོང་ས་མཆོག་གི་མཇལ་ཁའི་ཐོག་རང་རང་སོ་སོའི་བདེ་སྡུག་མྱོང་
ཚོར་རྣམས་༸སྙན་སེང་ཞུ་ཡི་འདུག ཁོང་ཚོ་ནི་བོད་རྒྱལ་ཁབ་ལ་ཕམ་ཉེས་བྱུང་བའི་
ལོ་རྒྱུས་ཀྱི་དཔང་པོ་ངོ་མ་དེ་ཆགས་ཡོད།
ཨ་མ་ལགས་གང་ཉིད་གཅེན་པོ་རྒྱལ་ལོ་དོན་གྲུབ་ལགས་ཀྱིས་དིལླཱི ར་གནས་
གཡར་གནང་བའི་ཁང་པར་གནས་སྤོ་གནང་རྒྱུ་ཐུགས་ཐག་བཅད་པ་ལྟར། གཅེན་
མོ་ང་གཉིས་ཀྱང་དེར་མཉམ་བསྐྱོད་བྱས་པ་ཡིན། ཨ་མ་ལགས་དང་གཅེན་མོ་རྣམ་
གཉིས་ཉེན་གཡོལ་དུ་ཕེབས་སྐབས་གངས་ཕྱིད་བརྒྱབ་པ་དེའི་རྐྱེན་པས་སྤྱན་སྙུང་
པར། དིལླཱི ར་མིག་གི་ཆེད་ལས་སྨན་པ་བསྟེན་པར་ཕེབས་དགོས་བྱུང་འདུག གཅེན་
པོ་རྒྱལ་ལོ་དོན་གྲུབ་ལགས་ནས་འབད་བརྩོན་ཆེ་བསྐྱེད་གནང་བ་ལྟར་རེ་ཞིག་ནང་
མི་ཚང་མ་དགའ་བདེའི་ངང་མཉམ་བཞུགས་ཐུབ་པ་དང༌། རིམ་པས་ནང་མི་ཚོའི་
གནས་སྟངས་སྔ་སོར་ཆུད་ཐུབ་པ་བྱུང་ཡོད། དིལླི་གསར་པར་བཙན་བྱོལ་བོད་
གཞུང་གི་སྐུ་ཚབ་དོན་གཅོད་ལས་ཁུངས་གསར་འཛུགས་གནང་ཡོད་སྟབས་གཞུང་
དང༌། རྒྱ་གར་གྱི་ཚོགས་པ་སྒྲིག་འཛུགས་ཁག་ལ་འབྲེལ་གཏུགས་གནང་རྒྱུར་
གཅེན་པོ་རྒྱལ་ལོ་དོན་གྲུབ་ལགས་མ་སུ་རིར་ཡང་ཡང་ཕེབས་ཀྱི་འདུག
སྟབས་ལེགས་པ་ཞིག་ལ་རྒྱ་གར་གཞུང་གི་ངོས་ནས་༸གོང་ས་མཆོག་ལ་
བཞུགས་སྒར་དང་པོ་མ་སུ་རི་དང༌། དེ་ནས་དྷརྨ་ཤཱ་ལཱར་ངེད་ཅག་ནང་མི་འཁོར་
བཅས་ལ་བཞུགས་ཤག་གོ་སྒྲིག་གནང་བ། ཕྱོགས་མཚུངས་བོད་པའི་སློབ་གྲྭ་
ཁག་གསར་འཛུགས་ཐོག་ཞལ་ལག་བཅས་ཀྱི་མཐུན་འགྱུར་རོགས་རམ་གང་དྲག་
གནང་བ་སོགས་རང་རེ་བོད་མི་བཙན་བྱོལ་བར་དགོངས་བཞེས་བཀའ་དྲིན་བླ་མེད་
བསྐྱངས་ཡོད།
དགུན་ཁའི་གུང་གསེང་རྫོགས་མཚམས་ཕྲན་རང་ལོ་རེ་ཊོ་སློབ་གྲྭར་ལོ་མཐའ་
མའི་སློབ་སྦྱོང་མཇུག་སྐྱོང་ཆེད་ཕྱིར་ལོག་བྱས་པ་ཡིན། དེ་དང་དུས་མཚུངས་ཕྲན་
ཚོའི་ནང་མི་རྣམས་ཀྱང་བཞུགས་སྒར་གནས་སྤོ་གནང་རྒྱུ་ཐུགས་གཏན་འཁེལ་བ་
བཞིན་དྷརྨ་ཤཱ་ལཱར་ཕེབས་ཐོན་གནང༌།། །།

ལེའུ་བདུན་པ།
རྒྱ་གར་ནང་སྐྱབས་བཅོལ་འབྱོར་ཐེངས་དང་པོ།

༄༅། །ཕྱི་ལོ་ ༡༩༦༠།༡༩༦༡ ལོར་ཕྲན་རང་ལོ་རེ་ཊོ་ཀོན་ཝེནཊ་སློབ་གྲྭའི་ནང་
ལོ་མཐའ་མ་དེ་ཆགས་ཡོད། སྐབས་དེར་ཀེམ་བྷི་རིཇ་མཐོ་རིམ་སློབ་གྲྭའི་ Cam-
bridge Senior ཡིག་ཚད་གང་ལེགས་བྱུང་བ་དང༌། ཡིག་རྒྱུགས་ཀྱི་ལན་ཤོག་
རྣམས་ཨིན་ཡུལ་དུ་ཞུ་དག་ཆེད་གཏོང་བ་གནང་འདུག དེ་ནས་ཕྱི་ཟླ་༣ པ་བར་
ཡིག་ཚད་ཀྱི་གྲུབ་འབྲས་མ་འབྱོར་བར་ནམ་དུས་དགུན་ཁ་ཡང་འགོ་ཚུགས་སོང༌།
ཚ་བོ་བསྟན་འཛིན་ངག་དབང་ལགས་ནི་རྣམ་དཔྱོད་དང་རིག་རྩལ་ཆེ་བས་
འཛིན་གྲྭའི་ནང་སློབ་མ་རྩེ་ཕུད་ཀྱི་གྲས་སུ་ཡང་ཡང་སླེབས་ཀྱི་ཡོད། ཁོང་དཔེ་
དེབ་ཀློག་རྒྱུར་དགའ་པོ་ཡོད་པས་ཕལ་ཆེར་ཁ་ལག་ལས་སློབ་སྦྱོང་གལ་ཆེ་བ་ལྟ་
བུ་བྱེད་ཀྱི་ཡོད། གུང་གསེང་སྐབས་ཁ་ལག་གི་དུས་ཚོད་ནམ་ཡིན་ལ་ང་ཚོས་ཁོང་
བཙལ་བར་འགྲོ་དུས་རྟག་ཏུ་སྐས་འཛེགས་སྟེང་དེབ་ཀློག་ནས་བསྡད་དེ་ཡོང་གི་
འདུག ཁོང་ནི་ཨིན་ཇིའི་རྩོམ་ཡིག་འབྲི་རྒྱུ་སོགས་ལ་ཤིན་ཏུ་མཁས་པས་རྩོམ་ཡིག་
གཅིག་ལ་གསེར་གྱི་རྟགས་མའི་བྱ་དགའ་ཞིག་ཀྱང་ཐོབ་ཡོད། ཕྲན་རང་རྩོམ་ཡིག་
འབྲི་རྒྱུ་ཡག་པོ་དེ་ཙམ་མེད་པས་ཡིག་རྒྱུགས་སླེབས་ཉེའི་སྐབས་རྒན་ལགས་ཚོས་
རྩོམ་ཡིག་གང་མང་ཀློག་དགོས་པའི་སློབ་སྟོན་གནང་གི་ཡོད། ཚ་བོར་རེ་སྐུལ་ཞུས་
པ་ལྟར་ཁོང་གིས་བྲིས་པའི་རྩོམ་ཡིག་མང་པོ་ཞིག་མིག་སྟོན་བྱས་བྱུང༌། དེའི་ཁྲོད་དུ་
སྐྱིད་ཆུ་གཙང་པོའི་སྐོར་བརྗོད་གཞི་བྱས་པའི་རྩོམ་ཡིག་ཧ་ཅང་ལེགས་པོ་ཞིག་འདུག་
པ་ཕྲན་ནས་བློ་རྩེ་བསྒྲིམས་ཏེ་བཀླགས་པ་ཡིན། ངོས་རང་གི་ཨིན་ཇིའི་ཡིག་ཚད་
ཀྱི་རྩོམ་ཡིག་བརྗོད་གཞི་ཡང་གཙང་ཆུའི་སྐོར་ལ་ཡིན་འདུག་པས། ཕྲན་ནས་ཚ་བོ་
བསྟན་འཛིན་ངག་དབང་ལགས་ཀྱི་འབྲི་རྩོམ་ལྟར་བྲིས་པས་བརྒྱ་ཆ་མཐོ་པོ་ལོན་ཐུབ་
པ་བྱུང་བར་བཟོད་གསོལ་ཞུ་རྒྱུ་ཡིན།
དེ་རྗེས་ཨ་མ་ལགས་དང་ནང་མི་གཞན་དག་ཚང་མར་ཡིག་འབྲེལ་ཞུ་འགོ་
བཙུགས་པ་ཡིན། བདེ་སྐྱིད་སྒྲོལ་དཀར་ལགས་རྡོར་གླིང་དུ་རང་འཇགས་བཞུགས་
མུས་ལ་བརྟེན། གཅེན་པོ་རྒྱལ་ལོ་དོན་གྲུབ་ལགས་དིལླཱི་ནས་ནང་མི་བུ་ཕྲུག་ཐུག་
འཕྲད་དུ་་ཕེབས་སྐབས་ཡང་ཡང་མཇལ་གྱི་ཡོད།
ཨ་མ་ལགས་ཀྱི་ཕྱག་བྲིས་ནང་རྒྱ་གར་གྱི་སྲིད་བློན་པཎྜིཏ་ནེ ཧརཱུ་མཆོག་གིས་
གདན་ཞུ་གནང་བ་ལྟར། ྋགོང་ས་མཆོག་མ་སུ་རི་ནས་པན་ཇབ་ཀྱི་མངའ་ཁོངས་
ཧི་མཱ་ཅལ་རི་རྒྱུད་དྷརྨ་ཤཱ་ལཱ་ཞེས་པའི་གྲོང་གདལ་དུ་བཞུགས་སྒར་གནས་སྤོ་
གནང་རྒྱུ་ཐུགས་གཏན་འཁེལ་སྐོར་འཁོད་འདུག ༸གོང་ས་མཆོག་གིས་བཞུགས་
སྒར་གནས་སྤོ་གནང་ཡུལ་ས་བབ་རྟོག་ཞིབ་སླད་གཞུང་ཞབས་ཁག་གཅིག་ལྟ་སྐོར་
དུ་གཏོང་གནང་ལྟར་ས་ཁུལ་དེ་འཚམས་པོ་ཡོད་ལུགས་༸ སྙན་སེང་ཞུས་ཡོད་
འདུག འོན་ཀྱང་དྷརྨ་ཤཱ་ལཱ་ནི་འགྲུལ་བཞུད་བྱེད་རྒྱུ་སྟབས་བདེ་མེད་པ་དང་། རྒྱ་
མཚོ་ནས་མཐོ་ཚད་ཕི་ཊི་ ༦༠༠༠ ཙམ་གྱི་སར་ཆགས་ཤིང༌། གྲོང་གདལ་གྱི་
ཁྲོམ་གཞུང་དྷ་སྟེང་དང་དྷ་ཤོད་གཉིས་ཡོད་པ་དང༌། དྷ་སྟེང་མེག་ལོ ཌ་གན་ཇི་ཞེས་
གྲགས་པ་ནི་ལོ་ངོ་བཅུ་ཕྲག་མང་པོའི་གོང་ཨིན་ཇིས་རྒྱ་གར་གཞུང་འཛིན་སྐབས་
དམག་སྒར་ཆགས་ཡུལ་གལ་ཆེའི་ས་གནས་ཤིག་ཀྱང་ཡིན་འདུག
༸གོང་༴ས་མཆོག་ཐོག་མར་ཆིབས་བསྒྱུར་གནང་སྐབས་ཁུལ་འདིར་རྒྱ་གར་བ་
ཡུལ་མི་ཉུང་ཤས་ལས་གཞན་སྡོད་མཁན་མེད་པའི་ལུང་ཁུག་དབེན་པ་གདོན་འདྲེའི་
གནས་ཡུལ་ལྟ་བུ་ཞིག་ཡོད་འདུག སྐབས་དེར་ན་རོ་ཛཱིའི་ཁྱིམ་ཚང་གིས་བདག་
གཉེར་བྱས་པའི་ཚོང་ཁང་གཅིག་རང་མ་གཏོགས་མེད་ཅིང་། བྱུང་རབས་འདི་དག་
གིས་སྐབས་དེའི་ཆབ་སྲིད་དཀའ་རྙོག་གི་གནས་སྟངས་འགྲེལ་བརྗོད་བྱ་རྒྱུར་ཕན་
ཐོགས་ངེས་ཅན་བྱུང་ཡོད། སྐབས་དེར་༸གོང་ས་མཆོག་གིས་འཛམ་གླིང་མཉམ་
སྦྲེལ་རྒྱལ་ཚོགས་ལ་ཞུ་སྙན་ཕུལ་གྲུབ་ཙམ་ཡིན་པར་བརྟེན། གཞི་རྩའི་ཆ་ནས་རྒྱ་
གར་གཞུང་གིས་༸གོང་ས་མཆོག་རྒྱ་གར་གྱི་ས་ཐོག་ཏུ་བཞུགས་རྒྱུ་ཞལ་བཞེས་
གནང་བདེ་མེད་པ་ཙམ་དུ་མ་ཟད། དིལླཱིར་ཡོད་པའི་རྒྱ་གར་གཞུང་གི་དཔོན་རིགས་
ཚོས་༸གོང་ས་མཆོག་སྐུ་འཁོར་རྣམ་པ་འགྲུལ་བཞུད་སྟབས་བདེ་མེད་པའི་ས་གནས་
དྷརྨ་ཤཱ་ལཱར་བཞུགས་སུ་བཅུག་པ་ཞིག་ཡིན་སྲིད།
དྷ་སར་བཞུགས་སྒར་གནས་སྤོ་གནང་རྒྱུ་ཐུགས་གཏན་འཁེལ་བ་ལྟར་ཕྲན་
རང་ཐོག་མར་ཤི་ལི་གུ་རི་ནས་དིལླཱི་གསར་པ་དང༌། དེ་ནས་མཚན་མོ་མེ་འཁོར་
བརྒྱུད་པ་ཋཱན་ཀོཊ་དུ་འབྱོར་སྐབས་༸སྐུ་སྒེར་ཡིག་ཚང་གིས་སྣུམ་འཁོར་ཆུང་བ་
ཞིག་བསུ་བར་གཏོང་གནང་འདུག འགྲོ་ལམ་གཡང་གཟར་ཆེ་ཞིང་འཇིགས་སུ་རུང་
བ་དང༌། མེག་ལོ ཌ་གན་ཇི་བར་གྲོང་གསེབ་ཆུང་ཆུང་མང་པོ་བརྒལ་ཏེ་འགྲོ་དགོས་
པས་དུས་ཡུན་ཆུ་ཚོད་ ༣།༣༠ ཙམ་འགོར་སོང༌། ལམ་བར་རྒྱ་གར་བའི་ཚོང་
ཁང་ཆུང་ཆུང་དེ་འདྲ་མཐོང་རྒྱུ་འདུག་ཀྱང་འདུ་ལོང་ཆེ་བའི་ཇ་ཁང་སོགས་གཅིག་
ཀྱང་མ་མངོན། ཕྲན་ཚོ་རི་འདབས་ནས་ལྟ་ན་སྡུག་པའི་རྩི་ཤིང་ནགས་ཚལ་སྟུག་པོ་
བརྒྱུད་དེ་ཡོང་སྐབས། རི་རྩེ་གངས་ཀྱིས་བརྒྱན་པ་ཐག་རིང་ནས་མཐོང་བས་གྲོང་
གསེབ་ཀྱི་ས་ཁུལ་དེ་ནི་བརྗིད་ཆགས་ཉམས་དགའ་བ་ཞིག་འདུག་ཀྱང་གནས་སྡོད་
བྱེད་མི་དེ་ཙམ་མི་འདུག
ང་ཚོ་ནི་འཛམ་གླིང་ཡུལ་གྲུ་གཞན་ལས་ཐ་དད་དུ་གནས་ཤིང་རིག་
གཞུང་སོགས་གང་ཡང་དར་ཁྱབ་མེད་པའི་ལུང་ཁུག་ཅིག་ཏུ་སླེབས་པའི་ཚོར་
སྣང་བྱུང༌། དེར་བོད་མི་རྣམས་བྲག་གཏོར་ས་བཤངས་ཀྱིས་ྋགོང་ས་མཆོག་གི་
ཕེབས་ལམ་བཟོ་བཞིན་ཡོད་པའི་ཁར་ད་དུང་ཕྲན་ལ་གནས་སྟངས་གང་འདྲ་ཞིག་
འཕྲད་ཀྱི་ཡོད་དམ་སྙམ་པའི་ཚོད་དཔག་བྱེད་དཀའ་བ་བྱུང་།
དེ་དུས་དྷ་ཤོད་དུ་ཚོང་ཁང་ཆུང་ཆུང་ཁ་ཤས་འདུག ཁ་ལོ་བས་དམག་སྒར་
ཆགས་སའི་ལམ་གཞུང་བརྒྱུད་མེག་ལོ ཌ་གན་ཇིར་ཁྲིད་བྱུང༌། དེ་གར་ཁང་པ་
གསུམ་དང༌། ཚོང་ཁང་གཅིག དེ་མིན་ཏིར་པལ་གྱི་གུར་ཁ་ཤས་ཕུབ་འདུག དེར་
སྡོད་བོད་མི་རྣམས་གོས་ཧྲུལ་ཞིག་ལས་གྱོན་རྒྱུ་མེད་པ་དང་། བུ་ཕྲུག་རྣམས་གྲང་
ངར་གྱིས་འཁྱགས་ཆེས་འདར་སིག་རྒྱག་ཅིང་མིག་ནས་མཆི་མ་གཏོང་བ། བུད་མེད་
རྣམས་ཀྱང་རྐྱེན་ངན་གོད་ཆགས་ཀྱི་སྡུག་བསྔལ་གྱིས་ནོན་ཅིང་ཧོན་འཐོར་ཏེ་བསྡད་
འདུག ཉམ་ཐག་པའི་མཐའ་མཚམས་གྲོང་གསེབ་འདིར་མ་འབྱོར་གོང་བོད་མི་ཚོས་
དཀའ་སྡུག་ཇི་ཙམ་མྱངས་ཡོད་པ་གསལ་པོ་ཤེས་བྱུང༌།
ཕྲན་ཚོའི་ནང་མི་ལྷན་རྒྱས་སརྦག་ཨཱ ཤྲམ་ཞེས་པའི་ཁང་རྙིང་ཞིག་ནང་ཨ་མ་
ལགས་བཞུགས་ས་ཁང་པ་གཅིག་དང༌། དེ་ནས་གསོལ་ཚིགས་ཁང་། གསོལ་
ཐབ། ༸གོང་ས་མཆོག་ཉམས་བཞེས་གནང་སྟེ་བཞུགས་ཡུལ་མཆོད་ཁང་། བར་
ཁྱམས། སྐུ་མགྲོན་རྣམ་པར་སྣེ་ལེན་གནང་ཡུལ་མཇལ་འཕྲད་ཁང་གཅིག་བཅས་
འདུག ཡོངས་འཛིན་རྣམ་གཉིས་དང༌། གཞུང་ཞབས་གནད་ཡོད་ལས་བྱེད་རྣམ་
པར་རྒྱ་གར་གཞུང་ནས་ཕོ་བྲང་གི་ཉེ་འཁྲིས་སུ་བཞུགས་ཡུལ་གོ་སྒྲིག་གནང་འདུག
གྲོང་གསེབ་ཀྱི་ཉེ་འཁོར་དུ་ཁང་པ་ཆེ་ཆུང་ཁག་གཅིག་གོ་སྒྲིག་གནང་འདུག་
པ་དེ་ཚོའི་ནང་བཙན་བྱོལ་བོད་གཞུང་ཤེས་རིག་དང༌། དཔལ་འབྱོར། འཕྲོད་
བསྟེན། ནང་སྲིད། ཕྱི་དྲིལ། ཆོས་རིག བདེ་སྲུང་བཅས་ཀྱི་བློན་ཆེན་ལས་ཁུངས་
བདུན་ཚུགས་ས་རེད་འདུག གཅེན་མོས་ཉིན་ལྟར་ཆུ་ཚོད་ཕྱེད་ཙམ་རིང་ཞབས་ཐང་
ཕེབས་ཏེ་དུས་ཚོད་ཕལ་མོ་ཆེ་བུ་གསོ་ཁང་དུ་གཏོང་བ་གནང་གི་འདུག ཕྲན་ནས་
གཅེན་མོར་ཕྱག་ལས་མང་པོ་ཡོད་པའི་ཁོངས་ནས་ཁོང་ཨིན་སྐད་དེ་ཙམ་ཡག་པོ་
མཁྱེན་གྱི་མེད་པས་དམིགས་བསལ་སྐད་སྒྱུར་གྱི་ཕྱག་རོགས་གང་ཡོང་ཞུས་པ་ཡིན།
ཨ་མ་ལགས་ནས་ངོས་ཀྱི་མ་འོངས་མདུན་ལམ་སྐོར་གླེང་མོལ་ཡང་ཡང་
གནང་གི་འདུག ཨ་རིར་གནས་བཞུགས་གཅེན་པོས་ཨ་མ་ལགས་ལ་ངོས་རང་དེ་
ཁུལ་སློབ་སྦྱོང་རྒྱུན་འཁྱོངས་བྱས་ན་ལེགས་ཚུལ་ལམ་སྟོན་གནང་བ་དང༌། ཕྱོགས་
མཚུངས་༸གོང་ས་མཆོག་གིས་ཀྱང་དེ་སྐོར་ང་ཚོ་ཚང་འཛོམས་སར་གླེང་མོལ་
གནང་སོང་། ༸གོང་ས་མཆོག་ནི་དུས་དང་རྣམ་པ་ཀུན་ཏུ་ཤེས་ཡོན་སློབ་སྦྱོང་ཐོག་
ཐུགས་སྣང་འབད་བརྩོན་ཤུགས་ཆེ་གནང་མཁན་ཞིག་ཡིན་པ་ཤེས་ཀྱི་ཡོད། ྋགོང་
ས་མཆོག་གིས་བོད་ནས་གསར་དུ་འབྱོར་བ་ཚོར་འཚམས་འདྲི་བཀའ་སློབ་
དང༌། གཞུང་གི་བཀའ་བློན་རྣམ་པ་དང་ལས་བྱེད་རྣམས་མཇལ་འཕྲད་ཀྱིས་བཀའ་
བསྡུར་ཡང་ཡང་གནང་གི་འདུག གང་ལྟར་ཐུགས་འགན་ཆེན་པོ་ཡོད་པར་མ་ལྟོས་
པར་རྩ་ཆེའི་ནང་དོན་རིག་པའི་གཞུང་ལུགས་ཁག་ལ་སློབ་གཉེར་གསན་བསམ་
གནང་རྒྱུར་དུས་ཚོད་དམ་འཛིན་ཆེན་པོ་གནང་གི་འདུག
བོད་མི་སྐྱབས་བཅོལ་བ་ཚོར་འཚོ་ཐབས་ཀྱི་ལས་ཀ་བཙལ་རྒྱུ་ནི་ལས་སླ་པོ་
ཞིག་གཏན་ནས་མིན། བོད་མི་ཕལ་མོ་ཆེ་བོད་ནང་ཞིང་འབྲོག་གི་ལས་ཀ་བྱེད་
མཁན་ཡིན་པས་ཆེད་ལས་ཀྱི་ཤེས་ཚད་སོགས་གང་ཡང་མེད་སྟབས། ༸གོང་ས་
མཆོག་གིས་རྒྱ་གར་གཞུང་ལ་མཐུན་འགྱུར་རོགས་རམ་ཡོང་བའི་སྙན་སྐུལ་མི་གནང་
མཐུ་མེད་གྱུར་ཡོད། སྐབས་དེར་ཧི་མཱ་ལ་ཡའི་མངའ་ཁུལ་ཇསྟུ་དང༌། ཀུལླཱ།
ནཱ་ལཱི་ཁུལ་དུ་འཕྲལ་སེལ་ལམ་བཟོའི་ལས་ཀ་བྱ་རྒྱུ་ལས་གཞན་པའི་གདམ་ཀ་མ་
མཆིས་པས། བོད་མི་སྐྱབས་བཅོལ་བ་ཉིས་བརྒྱ་སུམ་བརྒྱ་རེ་བརྒྱ་ཤོག་ཁག་བགོས་
བྱས་ཏེ་ལམ་བཟོའི་ལས་ཀར་ཞུགས་དགོས་བྱུང་འདུག
ཕ་མ་རྣམས་ལམ་བཟོར་ཞུགས་སྐབས་བུ་ཕྲུག་མང་པོ་མཉམ་དུ་བདག་ཉར་བྱ་
རྒྱུ་ཛ་དྲག་དཀའ་ངལ་ཆེ་བའི་གནས་སྟངས་ལ། ྋགོང་ས་ྋསྐྱབས་མགོན་ཆེན་པོ་
མཆོག་གིས་རང་རིགས་བུ་ཕྲུག་རྣམས་ལ་ཤེས་ཡོན་སློབ་སྦྱོང་སྤྲོད་རྒྱུ་གལ་གནད་
ཆེན་པོར་གཟིགས་པ་བཞིན། རྒྱ་གར་གྱི་སྲིད་བློན་པཎྜིཏ་ནེཧརཱུ་མཆོག་དང་གཞུང་
འབྲེལ་མཇལ་འཕྲད་ཐོག་འདི་སྐོར་བཀའ་བསྡུར་གནང་བར། སྲིད་བློན་མཆོག་ནས་
ཀྱང་བོད་མི་ན་གཞོན་ཚོར་སློབ་སྦྱོང་སྤྲོད་རྒྱུ་དེ་ནི་མ་འོངས་བོད་ཀྱི་ཕུགས་དམིགས་
གཙོ་བོ་ཡིན་སྐོར་བཀའ་སློབ་ལམ་སྟོན་གནང་ཡོད་འདུག ༸གོང་ས་མཆོག་ནས་
དེ་དོན་ཐུགས་བཅངས་ཀྱིས་མ་སུ་རིར་བོད་པའི་སློབ་གྲྭ་ཐོག་མར་དབུ་འཛུགས་
བསྐྱངས་ཡོད།
དེ་རྗེས་༸གོང་ས་མཆོག་གིས་གཞུང་ཞབས་ལས་བྱེད་ཁག་གཅིག་བོད་མི་
ལམ་བཟོ་བ་ཡོད་སར་ཆེད་གཏོང་མཛད་དེ། ཁོང་ཚོའི་བུ་ཕྲུག་རྣམས་བདག་སྐྱོང་
གི་འགན་ཁུར་རང་གཞུང་ནས་བཞེས་རྒྱུ་དང༌། གལ་ཏེ་ཕ་མ་ཚོས་ཕྲུ་གུ་གཏོང་
མཁན་བྱུང་ཚེ་ཁོང་ཚོ་མཉམ་དུ་འཁྲིད་དགོས་པའི་བཀའ་མངགས་ལམ་སྟོན་གནང་
འདུག །སྐབས་དེར་གལ་གནད་ཆེ་ཤོས་ཕྲུ་གུ་ཚོར་སྡོད་གནས་གྲ་སྒྲིག་བྱ་རྒྱུ་དེ་
ཡིན་ཞིང་། ཕྲུ་གུ་མང་པོ་ཞིག་ནད་མནར་གྱིས་རྐྱེན་པས་འདས་གྲོངས་སུ་གྱུར་
པ་དང༌། འགའ་ཞིག་ལ་རྫས་མེའི་རྡོ་ཕོག་སྟེ་རྨས་པ་སོགས་ཀྱི་དཀའ་ངལ་འཕྲད་
པར་སླད་ཕྱིན་དེ་རིགས་མི་འབྱུང་བའི་ཐབས་ཤེས་གང་ཡོང་གནང་འདུག ཕྱི་
ལོ་ ༡༩༦༠ ཟླ་ ༥ ཚེས་ ༡༧ ཉིན་བོད་ཕྲུག་ ༥༡ ཇསླུ་བརྒྱུད་ཡིད་མུག་
དགོས་པའི་གནས་སྟངས་དང་བཅས་འབྱོར་བར། ༸གོང་ས་མཆོག་གིས་ཕྲུ་གུ་དེ་
ཚོ་ལམ་འཕྲལ་གཅེན་མོར་རྩིས་སྤྲོད་གནང་བ་དང༌། རིམ་པས་ལས་བྱེད་སོ་སོའི་
ནང་མིའི་གནས་སྟངས་ལ་གཞིགས་ཏེ་ཕྲུ་གུ་རེ་གཉིས་བགོ་འགྲེམས་ཀྱིས་བདག་ཉར་
བྱ་རྒྱུར་གནང་འདུག
ཐབས་བྱུས་འདི་ལམ་ལྷོངས་ཡག་པོ་བྱུང་བའི་བདུན་ཕྲག་ཁ་ཤས་རྗེས་སླར་
ཡང་དྷ་སར་ཕྲུ་གུ་ ༡༠༠ སྐོར་གསར་དུ་འབྱོར། རྒྱ་གར་གཞུང་གིས་ཕྲུ་གུ་དེ་དག་
སྡོད་གནས་ཀོ་ནི་ཡམ་ཧའོ་སི་ Conium House ཟེར་བའི་ཁང་ཆེན་དེ་མཐུན་
འགྱུར་རོགས་རམ་གནང་ཡོད། ང་ཚོས་ཕྲུ་གུ་རྣམས་འདིར་བསྡུ་རུབ་བྱས་ཀྱང་
རིང་པོར་མི་ཐོགས་པར་ཁང་པ་དེ་ཡང་ཆུང་དྲགས་ཏེ་འཚང་ག་ཤིག་ཤིག་གིས་སྡོད་
དགོས་བྱུང་ཡོད། དེར་བརྟེན་རྒྱ་གར་གྱི་དཔོན་རིགས་རྣམ་པས་སླར་ཡང་ཁང་པ་
གཞན་ཞིག་གསོལ་རས་གནང་སྟེ་ཛ་དྲག་གི་དཀའ་ངལ་སེལ་ཐུབ་པ་བྱུང༌། ཁང་པ་
དེ་ནི་ད་ལྟ་བོད་ཕྲུག་ཁྱིམ་སྡེ་ཆགས་ཡུལ་ཨི་གར་ཊོན་ཧོལ་ Egerton Hall ཞེས་
པ་འདི་ཡིན། ད་དུང་ཕྲུ་གུ་མང་པོ་གཅིག་རྗེས་གཉིས་མཐུད་དུ་འབྱོར་བར་
བརྟེན་ཀི་ཤོར་ནི་ཝཱས་ Kishore Nivas ཞེས་པའི་ཁང་ཆེན་དེ་ཡང་གསོལ་
རས་གནང་ཡོད། དེ་རྗེས་རྒྱ་གར་གཞུང་གིས་བོད་ཕྲུག་ཚོའི་ཆེད་དུ་མ་སུ་རི་
དང་། རྡོར་གླིང་། ཤཱིམ་ལཱ། ཀ་སྦུག ཌལ་ཧོར་བཅས་སུ་གཏན་འཇགས་སློབ་གྲྭ་
ཁག་ལྔ་གསར་འཛུགས་གནང་ཡོད། དྷ་སར་ཕྲུ་གུ་རིམ་གསོག་བྱས་པའི་ཁྲོད་ནས་
ལོ་ན་ཆུང་བ་རྣམས་གཅེན་མོས་ཐུགས་ཉར་གནང་བ་དང༌། དེ་མིན་ལོ་ན་བརྒྱད་
བརྒལ་བ་རྣམས་ཚོ་ཁག་ཉི་ཤུ་ནས་ལྔ་བཅུ་བར་བགོས་ཏེ་གཏན་སློབ་ཁག་ལྔའི་
ཁོངས་ས་མིག་གང་ཡོད་ལ་གཏོང་བ་གནང་ཡོད། གཏན་འཇགས་སློབ་གྲྭ་ཁག་ལྔའི་
ས་མིག་ཁེངས་རྗེས་བུ་གསོ་ཁང་གི་སློབ་གྲྭར་མ་བཞག་ཀ་མེད་བྱུང་ཞིང༌། ད་དུང་
རྒྱ་བལ་འབྲུག་གསུམ་ཁུལ་ནས་ཕྲུ་གུ་གསར་པ་མང་པོ་ཞིག་འབྱོར་བའི་ཐོག ཕྲན་
ཚོར་ཆ་རྐྱེན་ཞན་པ་བཅས་ཀྱིས་གང་ཅིར་དཀའ་ངལ་མི་ཉུང་བ་ཞིག་འཕྲད་ཡོད།
ཕྱི་ལོ་ ༡༩༦༠ ལོར་སྐྱབས་བཅོལ་བའི་གནས་སྟངས་འགོ་ཚུགས་སྐབས་
བོད་མི་ཚོར་ལྟ་རྟོག་འགན་ཁུར་གྱི་ཆ་རྐྱེན་ལྡེང་ངེས་མེད་པས། ྋགོང་ས་མཆོག་
གིས་རྒྱ་གར་གཞུང་ནས་མཐུན་འགྱུར་རོགས་རམ་གནང་རྒྱུར་ཐུགས་རེ་ཅི་ཆེ་
གནང་བ་བཞིན། སྲིད་བློན་ནེཧརཱུ་མཆོག་དང༌། ཁོང་གི་ཕྱག་རོགས་དཔོན་རིགས་
རྣམ་པས་ངེད་ཅག་གི་ནང་མིས་གཙོས་པའི་བོད་མི་བཙན་བྱོལ་བ་ཕོན་ཆེ་འབྱོར་བ་
རྣམས་ལ་དགོངས་པ་ཆེ་བཞེས་གནང་མུས་ཡིན་པས་དགོས་འདུན་མང་པོ་འདོན་
ཐབས་མེད་པ་ལྟ་བུ་ཡིན།
ང་ཚོའི་ནང་མི་རྣམས་ནས་༸གོང་ས་མཆོག་གི་བཞུགས་གནས་དྷརྨ་ཤཱ་
ལཱར་མོས་འདེམས་གནང་བ་འདི་འོས་འཚམས་ཤིག་བྱུང་བར་ངོས་འཛིན་ཞུ་གི་
ཡོད། གལ་ཏེ་ཡུལ་གྱི་བཀོད་པ་མཛེས་ཤིང་ཡུལ་སྐོར་སྤྲོ་འཆམ་བྱ་ཡུལ་མ་སུ་རི་
བདམས་པ་གནང་ཡོད་ཚེ། བོད་མི་ཚོ་ཁག་མང་པོ་བཙན་བྱོལ་དུ་རིམ་འབྱོར་གནས་
སྡོད་བྱ་རྒྱུར་དཀའ་ཚེགས་ཆེན་པོ་འཕྲད་ཡོད་ངེས་ཡིན། དེ་སྐབས་དྷརྨ་ཤཱ་ལཱར་བེད་
མེད་དངོས་པོ་འཇོག་ཡུལ་ཁང་ཆེན་རེ་ཟུང་ཡོད་པ་ལས་དེ་མིན་ས་སྟོང་ལྟ་བུ་ཡིན།
ལམ་བཟོར་མ་ཐོན་གོང་བོད་མི་ཁག་གཅིག་ཉིན་གྲངས་མང་པོ་དང༌། ཁག་
གཅིག་བདུན་ཕྲག་ཁ་ཤས་རིང་དྷ་སར་སྡོད་དགོས་བྱུང་སྟབས་ས་སྟོང་དེ་དག་ང་
ཚོར་དགོས་མཁོ་ཆེན་པོ་ཆགས་ཡོད། དེ་དུས་བོད་མི་ཁྱིམ་ཚང་ཁག་གི་སྡོད་གནས་
ཆེད་ས་སྟོང་དེ་དག་ཐོག་གུར་རྒྱག་དགོས་བྱུང་ཡོད། གཏན་སློབ་ཁག་ནང་ཕྲུ་གུ་
བརྒྱ་སྐོར་བཏང་ཡང་ད་དུང་དེ་བས་ལྡབ་འགྱུར་གྱིས་མང་བ་འབྱོར་བར་བརྟེན། རིམ་
པས་དྷ་སའི་ཁོར་ཡུག་དེ་བཞིན་སྔར་གྱི་གདོན་འདྲེ་གནས་ཡུལ་ལྟ་བུ་མ་ཡིན་པར་གློ་
བུར་མི་ཚོགས་འདུ་གནས་ཤིག་ཏུ་གྱུར།
སྔར་ཡོད་ཁང་ཆེན་དེ་ཚོའི་ནང་ཁང་མིག་གསུམ་ཙམ་འདུས་འདུག གཅེན་
མོས་དམིགས་བསལ་དགེ་རྒན་གྱི་འོས་སྦྱོང་སོགས་ཀྱི་སློབ་སྦྱོང་གང་ཡང་གནང་
མྱོང་མེད་རུང་། མའི་རང་བཞིན་ལྷན་སྐྱེས་ཀྱི་ཀུན་ནས་བསླངས་ཏེ་ལྷག་བསམ་
རྣམ་དག་གིས་ཕྱག་ལས་འགན་ཁུར་གནང་བཞིན་འདུག གཅེན་མོས་བཟའ་ཟླ་
རྐྱེན་འདས་སུ་གྱུར་པའི་བུད་མེད་རྣམས་དང༌། བཟའ་ཚོ་གཉིས་ཀ་ཡོད་པའི་ཁྱིམ་
ཚང་ཚོར་ཁང་མིག་རེ་བགོ་འགྲེམས་གནང་སོང་། ཕྲུ་གུ་དམར་འབྱར་རྣམས་ཕྲུ་གུ་
ལྟ་སྐྱོང་བྱེད་མཁན་མ་ཚབ་ཚོར་རྩིས་སྤྲོད་ཀྱིས་ཤོག་སྒམ་སོགས་ཀྱི་ནང་བསྙལ་
བ་དང་། ཕྲུ་གུ་རྒན་པ་ཚོ་སྐབས་རེ་ས་སྟེང་དུ་བསྙལ་དགོས་བྱུང་འདུག དེ་དུས་
ཕྲུ་གུ་ཚོར་ཁ་ལག་བཟའ་སའི་སྡེར་མ་དང༌། ཐུར་མ། ཕོར་པ་རེ་བཅས་ལས་དེ་
མིན་ཉལ་ཆས་ལྡེང་ངེས་ཤིག་ཀྱང་མེད། སྐབས་དེར་ཕ་རཱན་སི་ནས་ཕེབས་པའི་
འཇིའུ་མི་རིགས་ལྕམ་སྐུ་མེ་རི་ Marie ལགས་ཞུ་བའི་བུད་མེད་ན་གཞོན་ཞིག་
ཡོད། ཁོང་ཕྲུ་གུ་ཚོའི་གནས་སྟངས་ཀྱིས་སེམས་འགུལ་ཆེན་པོ་ཐེབས་ཏེ་རོགས་
རམ་གནང་བར་བུ་གསོ་ཁང་དུ་ཕེབས་པ་དྲན། འོན་ཀྱང་ཕན་ཚུན་སྐད་བརྡ་འཕྲོད་
མིན་དབང་གིས་བོད་མི་ཚོ་དང་མཉམ་དུ་ཕྱག་ལས་གནང་རྒྱུར་དཀའ་ངལ་ཕྲན་བུ་
འཕྲད་ཀྱང་། ཚང་མས་ཕན་ཚུན་བསམ་ཤེས་དང་བསྟུན་མཁས་གནང་སྟེ་འབྲེལ་བ་
གང་ལེགས་བྱུང་འདུག
བར་ལམ་བོད་མི་སྐྱབས་བཅོལ་བ་རྣམས་ལས་དབང་གིས་དཀའ་སྡུག་མྱོང་
དགོས་བྱུང་བ་དེ་དག་འཛམ་གླིང་མི་མང་ནས་རང་དགར་སྣང་མེད་དུ་མ་བཞག་
པར་ཁེ་ཎ་ཌ་དང༌། སུད་སི། ཨིན་ཡུལ་སོགས་ཕྱིའི་རྒྱལ་ཁབ་ཁག་ནས་གྱོན་
གོས་དང༌། ཉལ་ཆས། ཟས་རིགས་ལྕགས་ཊིན་སྣ་ཚོགས་སྐྱོབ་གསོ་མང་པོ་གནང་
ཡོད། རྒྱ་གར་གཞུང་གིས་དབུས་པའི་སུད་སི་རྒྱ་གྲམ་དམར་པོ་_Swiss Red
Cross དང་། བྱིས་པའི་རོགས་སྐྱོར་ཚོགས་པ་ Savethe Children Fund ཨ་
རིའི་ཉམ་ཐག་ལྟ་སྐྱོང་ཚོགས་པ་Care United State བཅས་ནས་མཐུན་འགྱུར་
རོགས་རམ་རྒྱ་ཆེ་གནང་ཡོད།
རང་ཉིད་ལ་སྔོན་ཆད་གནས་སྟངས་འདི་ལྟ་བུ་འཕྲད་མྱོང་མེད་པས་ངྷ་སར་
འབྱོར་མཚམས་དངངས་འཚབ་ཅི་ཆེ་བྱུང་། གཅེན་མོས་ཕྲུ་གུ་ཚོའི་གདོང་འཁྲུད་རྒྱུ་
དང་། དུག་ལོག་གཡོག་རྒྱུ། ཁ་ལག་སྤྲོད་རྒྱུ་སོགས་ཕྱག་ལས་ཙག་ཙིག་མང་པོ་
གནང་དགོས་ཀྱི་འདུག་སྟབས། ཁོང་ལ་ངོས་རང་རོགས་པ་དགོས་རྒྱུ་ཧ་ཅང་གལ་
ཆེ་མཐོང་བྱུང༌། རིམ་པས་བོད་མི་སྐུ་ན་བགྲེས་པ་མང་པོ་ཞིག་མ་སྐུལ་དང་བླངས་
ཐོག་ནས་ཕྱག་རོགས་གནང་བར་ཕེབས་པ་དང༌། ཕྲན་རང་ཛ་དྲག་ཉམ་ཐག་གི་
སྐབས་དེར་སེམས་ཞུམ་སྟེ་སྡོད་རྒྱུ་ལས་ལྡོག་སྟེ་སུད་སི་རྒྱ་གྲམ་དམར་པོའི་སྨན་པ་
དང་སྨན་ཞབས་པ་ཚོར་སྐད་སྒྱུར་གྱི་ཞབས་འདེགས་ཞུ་ཐུབ་པ་བྱུང༌། ངོས་ནས་རང་
གི་བློ་དཀར་དགའ་ཉེ་སློབ་གྲོགས་ཚོར་ཡིག་འབྲེལ་བྱས་པ་ལྟར། རྡོར་གླིང་ནས་
ཡིན་པའི་ཤར་པ་ལེགས་སྦྱིན་ལགས་དུས་ཡུན་རིང་པོ་མ་སོང་བར་ཕྲན་ཚོར་ཕྱག་
རོགས་གནང་བར་ཕེབས་བྱུང་།
དེ་སྐབས་༸གོང་ས་མཆོག་དགུང་གྲངས་ ༢༥ ཕེབས་ཡོད། གང་ཉིད་ཀྱིས་
རྒྱ་ནག་དབང་འཛིན་པ་དང་ལོ་མང་རིང་ཞི་མཐུན་འགྲིགས་འཇགས་ཡོང་ཐབས་
འབད་བརྩོན་གང་ཐུབ་གནང་ཡང་དོན་འབྲས་སོན་མེད། རང་ངོས་ནས་༸གོང་ས་
མཆོག་གི་དགོངས་གཞི་མཛད་བྱུས་ལ་རྒྱུན་དུ་བསྔགས་བརྗོད་ཞུ་ཡི་ཡོད། ༧གོང་
ས་མཆོག་ལ་སྐུ་ངལ་དེ་ལྟ་བུ་འཕྲད་པ་དེས་བོད་མིའི་བདེ་དོན་འཐབ་རྩོད་ཆེད་འཇུག་
རྒྱུར་བཀག་འགོག་ཞུ་ཐབས་བྲལ་ཞིང༌། ཁོང་ཉིད་ནི་བོད་ཀྱི་འབོད་སྒྲ་ཞིག་ཏུ་གྱུར་
ཡོད། རྒྱ་དམར་ནས་གཞིས་ལུས་རྒྱ་ཆེའི་བོད་རིགས་སྤུན་ཟླ་རྣམས་ལ་དྲག་གནོན་
གྱིས་སྡེབ་གསོད་བཏང་བ་དང༌། རང་ཡུལ་དུ་སྡོད་བློས་མ་བཟོད་པར་མི་ཡུལ་དུ་
སྐྱབས་བཅོལ་འབྱོར་བ་རྣམས་ཀྱང་སེམས་སྡུག་དང༌། ནད་མནར། ས་ཆུ་མ་འཕྲོད་
པ་བཅས་ཀྱིས་འདས་གྲོངས་སུ་གྱུར་པ་སོགས་རྐྱེན་ངན་སྣ་ཚོགས་འཕྲད་བཞིན་
ཡོད་ཀྱང༌། ྋགོང་ས་མཆོག་ནས་ཐུགས་སྟོབས་ནམ་ཡང་མ་ཞུམ་པར་སྐུ་ངལ་
ཁྱད་བསད་གནང་བ་འདིས་རང་རིགས་བོད་མི་རྣམས་ལ་རེ་བའི་སྒྲོན་མེ་ལྟ་བུར་
གྱུར་ཡོད། གང་ཉིད་ཀྱིས་རང་རེ་བོད་མི་རྣམས་དུས་ངན་ཛ་དྲག་གི་གནས་སྟངས་
འདི་ལྟ་བུར་གྱར་དགོས་དོན་ནི་སྤྱི་མཐུན་བསོད་ནམས་ཀྱིས་རྒྱབ་མ་ཁྱོག་པས་ཡིན་
པ་དང༌། དེ་ཡང་ང་ཚོ་མཉམ་རུབ་ཀྱི་སྒོ་ནས་སེལ་ཐབས་བྱ་དགོས་པའི་བཀའ་སློབ་
ལམ་སྟོན་གནང་ཡོད།
༸གོང་ས་མཆོག་གི་ཉིན་མཚན་ཀུན་ཏུ་སྐུ་ངལ་བསྐྱོན་སྟངས་དང་དགོངས་པ་
བཞེས་སྟངས་ཀྱིས་རང་ཉིད་སེམས་སྟོབས་ཅི་ཆེ་འཕེལ་བྱུང༌། ྋགོང་ས་མཆོག་ནི་
སྔར་སྲོལ་གཞུང་འབྲེལ་མཛད་སྒོ་སོགས་ཕྱིའི་ཟང་ཟིང་འདུ་འཛིའི་དབང་དུ་མ་
བར་དགེ་སློང་ཕལ་པའི་ངང་ཚུལ་བཟུང་སྟེ་བཞུགས་པར་བརྟེན། བོད་མི་རྣམས་ཁོང་
ལ་སྔར་བས་དད་གུས་ཆེ་རུ་སོང་ཡོད་སྙམ་པ་དྲན། གང་ཉིད་ལ་བོད་ཀྱི་ཆོས་སྲིད་
གཉིས་ཀྱི་ཐུགས་འགན་ཆེན་པོ་ཡོད་པ་དང༌། གཞུང་གི་ལས་ཁུངས་ཁག་ནང་ཕྱག་
ལས་གནང་མཁན་ལས་བྱེད་ཚོས་ཀྱང་རང་རང་གི་ལས་གནས་ཐོག་འབད་བརྩོན་
ཆེན་པོས་འཇུག་བཞིན་ཡོད།
གལ་གནད་ཆེ་ཤོས་ནི་རང་རེ་བོད་མི་རྣམས་ལ་དོན་དམ་པའི་རང་དབང་ཞིག་
དགོས་པ་དེ་ཡིན། རྒྱ་གར་མང་གཙོའི་རྒྱལ་ཁབ་ནང་ྋགོང་ས་མཆོག་ལ་ཕྱིའི་གནོན་
ཤུགས་སོགས་གང་ཡང་མེད་པར་ཐུགས་འདོད་ཇི་བཞིན་མཛད་འཕྲིན་བསྐྱང་རྒྱུའི་
རང་དབང་ཡོད་པར་བརྟེན། བོད་མི་མང་གི་མགྲིན་ཚབ་པ་གནང་བཞིན་ཡོད།
དངོས་ཡོད་གནས་ཚུལ་འདི་དག་གིས་རང་ཉིད་ལ་ཚོར་བ་ཤུགས་ཆེན་པོ་ཞིག་
བྱུང་བ་ནི། སྐབས་དེར་བོད་མི་ཚོས་བཙན་བྱོལ་ནང་རང་དབང་གི་གནས་བབས་
ལས་འཚོ་བབས་གཉེར་རྒྱུ་གཙོ་གནད་ཆེ་བ་དང་། དེ་བཞིན་དཀའ་ངལ་གང་ཅིར་
གདོང་ལེན་གྱིས་ཕྱིའི་འཛུགས་སྐྲུན་བྱེད་དགོས་པར་མ་ཟད། གཞིས་ལུས་བོད་
མི་རྣམས་རྒྱ་དམར་གྱི་དྲག་གནོན་འོག་དཀའ་སྡུག་མྱོང་བཞིན་ཡོད་པར་བསམ་
གཞིག་བྱེད་རྒྱུ་གལ་གནད་ཆེན་པོ་ཆགས་ཡོད། མ་འོངས་བོད་ཀྱི་ཆགས་འཇིག་
གནས་སྟངས་ནི་ད་ལྟ་རང་རེའི་བོད་ཀྱི་ཐུན་མོང་མ་ཡིན་པའི་རིག་གཞུང་རྣམས་ཇི་
ཙམ་སྲུང་སྐྱོབ་ཐུབ་མིན་ལ་རག་ལུས་ཤིང༌། བཙན་བྱོལ་བོད་གཞུང་གི་ཕྱག་ལས་
གནང་ཕྱོགས་དང༌། སློབ་གྲྭ་ཁག་ཡར་རྒྱས་གཏོང་ཐབས། བཙན་བྱོལ་བོད་མི་
ཚོའི་གཤིས་སྤྱོད་འཁྱེར་སྟངས། ༧གོང་ས་མཆོག་གིས་བོད་ཀྱི་བདེན་དོན་གསལ་
བསྒྲགས་བསྐྱང་རྒྱུ་བཅས་ནི་རང་རེ་བོད་མི་ཚོའི་ཕུགས་བསམ་དང་རེ་བའི་ཆོད་
སེམས་མཚོན་པ་ཞིག་ཡིན། གཞི་རྩའི་བོད་མིའི་མངོན་འདོད་རང་དབང་གི་སྒོ་ནས་
སྒྲུབ་ཆོག་པ་འདིས་རང་རེ་བོད་མི་རྣམས་དཀའ་སྡུག་གི་གནས་ལས་གྲོལ་རྒྱུར་ཕན་
ཐོགས་ཡོང་རྒྱུ་གདོན་མི་ཟ།
བོད་མི་ཚོས་༸གོང་ས་ྋསྐྱབས་མགོན་ཆེན་པོ་མཆོག་རྒྱ་གར་དུ་༸ཞབས་སོར་
བདེ་བར་འཁོད་སྐོར་གྱི་གནས་ཚུལ་ཤེས་རྟོགས་བྱུང་འཕྲལ་ཁོང་ཚོའི་སེམས་ལྷོད་
དལ་བག་ཕེབས་སུ་གྱུར་ཡོད། ༧གོང་ས་མཆོག་ཆོས་སྲིད་གཉིས་ཀྱི་དབུ་ཁྲིད་དུ་
ངོས་འཛིན་བརྩི་བཀུར་ཞུ་མཁན་བོད་རྒྱ་ཆེའི་མི་མང་ནས་གལ་ཏེ་༸གོང་ས་མཆོག་
བཞུགས་མེད་ཚེ་བོད་རྒྱལ་ཁབ་མིང་ཙམ་ཡང་མེད་པར་འགྱུར་རྒྱུ་ཡིན་པ་ཤེས་ཀྱི་
ཡོད། ༸གོང་ས་༸སྐྱབས་མགོན་ཆེན་པོ་མཆོག་དྷ་སར་བཞུགས་གདན་འཇགས་
སྐབས་བོད་མི་ཚོར་ཞལ་མཇལ་སྐལ་བཟང་གི་གོ་སྐབས་ཡང་ཡང་འཐོབ་བཞིན་
ཡོད། དྷ་སར་ངོ་བཅར་མ་ཐུབ་པ་ས་ཐག་རིང་པོར་སྡོད་མཁན་བོད་མི་བཙན་བྱོལ་བ་
ཚོས་༸གོང་ས་མཆོག་གི་ཞལ་མཇལ་ཐོབ་མཁན་ཚོར་མགོན་པོ་གང་ཉིད་ཀྱི་སྐུ་ཕྱྭ་
དང་མཛད་འཕྲིན་སྐོར་སྐད་ཆ་འདྲི་ཡི་ཡོད་འདུག དེ་སྔ་བོད་ནང་ཡིན་ན་དུས་དུས་
ལ་མ་གཏོགས་རྩེ་པོ་ཏ་ལ་དང་ནོར་གླིང་ཕོ་བྲང་དུ་༸གོང་ས་མཆོག་གི་ཞལ་མཇལ་
འཐོབ་རྒྱུ་ཁག་པོ་ཡོད་ཀྱང་། རྒྱ་གར་ནང་བོད་མི་ཚོས་༸གོང་ས་མཆོག་ཡང་ཡང་
མཇལ་རྒྱུའི་གོ་སྐབས་བཟང་པོ་འཐོབ་བཞིན་ཡོད།
བཙན་བྱོལ་བོད་མི་ཚོས་༸གོང་ས་མཆོག་ཞལ་མཇལ་ཞུས་རྗེས་མིག་ནས་མཆི་
མ་གཏོང་བཞིན་གཟིམ་ཤག་ནས་ཐོན་པ་དང༌། ཁོང་ཚོས་རང་ཉིད་ཀྱི་ཁ་དབང་ཕ་
གཞིས་དང་རྒྱུ་ནོར་ཡོངས་རྫོགས་རང་ཡུལ་དུ་བོར་ཏེ་ཡོང་དགོས་ཐུག་པའི་སེམས་
སྡུག་ཁོང་དུ་སྦས་ནས། རྒྱལ་ཁབ་ཀྱི་དབུ་ཁྲིད་སྤྱི་ནོར་ྋགོང་ས་ྋསྐྱབས་མགོན་
ཆེན་པོ་མཆོག་འཕགས་ཡུལ་དུ་༸ཞབས་སོར་བདེ་བར་འཁོད་ཅིང་ཞལ་མཇལ་སྐལ་
བཟང་གི་གོ་སྐབས་མངོན་དུ་གྱུར་པར་དགའ་སྐྱོ་མཉམ་འགྲན་གྱི་ཚོར་བ་ཞིག་བྱུང་གི་
ཡོད་འདུག
དགོང་མོ་མཚན་གང་གངས་བབས་པའི་རྐྱེན་གྱིས་ཞོགས་པ་ཁང་པའི་སྒོ་ཡང་
ཕྱེ་ཐུབ་པ་ཁག་པོ་ཆགས་འདུག དེ་དུས་༸གོང་ས་མཆོག་གི་སྐུ་སྲུང་བ་དང་། རྒྱ་
གར་ཞབས་ཞུ་བ་ཚོས་གནས་སྟངས་དེ་ནས་ཐར་ཐབས་ཆེད་རོགས་པ་བྱེད་པར་
སླེབས་བྱུང༌། གཞུང་སྒོའི་ཉེ་འཁྲིས་ཁོར་ཡུག་རྣམས་གཙང་མ་བཟོས་ཚར་བ་
དང་གཅེན་མོ་ཚེ་རིང་སྒྲོལ་མ་ལགས་བུ་གསོ་ཁང་དུ་ཕེབས་ཐབས་གནང་སོང་
ཡང༌། གངས་མཐོ་ཚད་ཕི་ཊི་གསུམ་ཙམ་བཏང་སྟེ་ཤིང་སྡོང་འགྱེལ་བ་དང་གློག་སྐུད་
སོགས་བཅད་ཡོད་སྟབས་ཕེབས་མ་ཐུབ་པར་རང་འཇགས་ཕྱིར་ལོག་ཕེབས་བྱུང༌།
བདུན་ཕྲག་གཅིག་ཙམ་རིང་འགྲོ་ལམ་འགགས་པར་བརྟེན་ཕྱི་ལོགས་སུ་ཐར་
ཐབས་འབད་བརྩོན་རིམ་པར་བྱས་ཀྱང་བུ་གསོ་ཁང་དུ་ཕྲུ་གུ་ཚོའི་སར་འགྲོ་མ་ཐུབ་
པར་ལུས། དེ་སྐབས་ང་རང་ཚོ་ཕན་ཚུན་ཇི་ཙམ་བརྟེན་ནས་ཡོད་སྐོར་གཞི་ནས་
ཤེས་བྱུང༌། དེ་བཞིན་པ་ཋཱན་ཀོཊ་ནས་འོར་འདྲེན་བྱེད་པའི་བཟའ་ཆས་རྣམས་ཀྱང་
འབྱོར་མ་ཐུབ་པར་ཆད་ཉེན་ལ་ཐུག་པ་དང་། ངེད་ཅག་ཚང་མ་ཕྲུ་གུ་ཚོ་དང་ཉིན་
གྲངས་མང་པོ་ཁ་བྲལ་ཏེ་སྡོད་དགོས་པར་བློ་འཚབ་ཆེན་པོ་བྱུང༌།
འོན་ཀྱང་ཉེ་འགྲམ་གྱི་ཁང་ཆེན་ནང་བོད་ནང་དུས་འགྱུར་སྐབས་རང་གི་བཟའ་ཟླ་
རྐྱེན་འདས་སུ་གྱུར་པའམ་ཡང་ན་རྒྱ་དམར་ནས་བཙོན་འཇུག་བྱས་པ་དང༌། ཁོང་ཚོ་
རྒྱ་གར་གྱི་ས་མཚམས་བར་དུ་ཉིན་གྲངས་མང་པོ་གོམ་པ་བརྒྱབ་སྟེ་བཙན་བྱོལ་ལ་
འབྱོར་བ། སྒར་ས་ཁག་ཏུ་བདུན་ཕྲག་མང་པོ་གུར་ནང་སྡོད་དགོས་ཐུག་པ། སྐབས་
རེ་ཁྱི་སྤྱང་སོགས་ཀྱིས་ཕྲུ་གུ་རྣམས་བཟས་པ་སོགས་དཀའ་སྡུག་མང་པོ་མྱངས་པའི་
བུད་མེད་རང་ལོ་སུམ་ཅུ་ནས་བཞི་བཅུ་བར་སོན་པ་ཁག་གཅིག་ཡོད། ཁོང་ཚོར་
གཅེན་མོས་འབོད་སྐུལ་གནང་བ་ལྟར་བུ་གསོ་ཁང་དུ་རོགས་པ་བྱེད་རྒྱུ་ལམ་སང་
ཁས་ལེན་བྱས་འདུག ཕྲུ་གུ་ཚོར་དམིགས་བསལ་ལྟ་སྐྱོང་བྱེད་མཁན་བུད་མེད་དེ་
དག་ལ་སྐབས་དེར་ཨ་ཡ་ཞེས་འབོད་ཀྱི་ཡོད། དེང་སང་ང་ཚོས་ཁོང་ཚོར་མ་ཚབ་
བམ་ཁྱིམ་ཚང་གི་ཨ་མ་ལགས་དང༌། བོད་ཕྲུག་ཁྱིམ་སྡེར་རོགས་པ་བྱེད་མཁན་བུད་
མེད་གཞོན་པ་ཚོར་ཨཎྚི་ལགས་ཞེས་འབོད་ཀྱི་ཡོད།
གང་ལྟར་ཡང་ཕྲུ་གུ་དེ་ཚོ་བོད་ནས་ཡོང་དུས་ངལ་དུབ་ཆེ་བ་དང་ཟས་བཅུད་མ་
ལྡེང་བ་སོགས་ཀྱིས་དཀའ་ངལ་མི་ཉུང་བ་ཞིག་འཕྲད་ཡོད་པར་བརྟེན། དེར་ཡོད་ཨ་
ཡ་རྣམས་ཀྱིས་ནད་པ་ཚང་མར་ལྟ་རྟོག་འགན་ཁུར་བྱ་རྒྱུ་ཁག་པོ་ཆགས་ཡོད། དྷརྨ་
ཤཱ་ལཱའི་དགུན་དུས་དང་པོ་དེའི་སྐབས་སུ་འཚོ་ཐབས་མཐུན་རྐྱེན་གྱིས་མ་ལྡེང་བར་
བརྟེན་ཕྲུ་གུ་མང་པོ་ཞིག་རྐྱེན་འདས་སུ་གྱུར་ཡོད། ཀོ་ནི་ཡམ་ཧའོ་སི་དང་ཨི་གར་
ཊོན་ཧོལ་གཉིས་ལ་ཡོད་པའི་ཕྲུ་གུ་ཚོར་ཟས་གོས་དང་མལ་ཆས་མ་ལྡེང་པའི་དཀའ་
ངལ་ཡོད་པར་མཐའ་མ་ང་ཚོས་ཕྲུ་གུ་རེར་མལ་ཆས་རེ་མཁོ་སྤྲོད་བྱེད་ཐུབ་པ་བྱུང་
རུང༌། གངས་ཕོན་ཆེ་བབས་ཏེ་ཉིན་གྲངས་མང་པོ་ལམ་ཁ་འགག་པའི་ཁར་ད་དུང་
ཕྲུ་གུ་ ༢༠༠ སྐོར་གློ་བུར་གསར་དུ་འབྱོར་ཏེ་སླར་ཡང་དཀའ་ངལ་འཕར་མ་འཕྲད་
འགོ་ཚུགས།
བཙན་བྱོལ་བོད་མི་ཚོར་འཚོ་བའི་དཀའ་ངལ་དེ་ཙམ་འཕྲད་རུང་། ད་དུང་ཕ་མ་
ཚོས་ཕྲུ་གུ་ས་ཐག་རིང་པོར་གཏོང་རྒྱུ་ཁག་པོ་བྱེད་ཀྱི་ཡོད། འོན་ཀྱང་ཟླ་ཤས་སོང་
མཚམས་བོད་མི་མང་པོ་ཞིག་གིས་གཅེན་མོ་ཚེ་རིང་སྒྲོལ་མ་ལགས་ནས་ངོ་མཚར་
སྐྱེ་འོས་པའི་ཐུགས་འགན་བསྐྱེད་བཞེས་གནང་གི་ཡོད་པ་གོ་ཐོས་བྱུང་དོན་ཇསླུ་
དང༌། པ་ཋཱན་ཀོཊ། རྡོར་གླིང་། འབྲས་ལྗོངས། བལ་ཡུལ་སོགས་ཀྱི་ལམ་བཟོའི་
སྒར་ས་ཁག་ནས་ཕྲུ་གུ་མང་པོ་ཞིག་ཨི་གར་ཊོན་ཧོལ་ནས་མེལ་ལེ་གཅིག་དང་ཕྱེད་
ཙམ་གྱི་རྒྱང་ཐག་དྷ་སའི་འགྲུལ་འཁོར་འབབ་ཚུགས་སུ་འབྱོར། ཕྲུ་གུ་འགའ་ཤས་ཀྱི་
ཕ་མ་མཉམ་དུ་འབྱོར་བ་ཁོང་ཚོ་༸གོང་ས་མཆོག་གི་མཇལ་ཁ་སྩལ་ཐོབ་མ་བྱུང་བར་
དུ་ལམ་བཟོར་མ་ལོག་པར་དྷ་སར་གནས་སྡོད་བྱས།
དེ་རྗེས་གཅེན་མོ་ང་གཉིས་སིམ་ལཱར་ཕྱིན་པ་ཡིན། རི་རྩེར་ཨིན་ཡུལ་བྱིས་པའི་
རོགས་སྐྱོར་ཚོགས་པས་ British Save the Children Fund བདག་ཏུ་བཟུང་
བའི་སི་ཊར་ལིང་ཀ་སལ་ Sterling Castle ཞེས་བརྗིད་ཉམས་ཅན་གྱི་ཁང་བཟང་
ཞིག་འདུག རོགས་ཚོགས་དེས་བོད་ཕྲུག་ཁྱིམ་སྡེར་དྷ་མ་ནོར་ the Manorཞེས་
པའི་ཁང་པ་གཞན་ཞིག་གསོལ་རས་གནང་བྱུང༌། དེ་ནི་ཕྱི་ལོ་ ༡༩༧༠ ལོའི་འགོ་
སྟོད་དུ་ཨིན་ཇིའི་སྨན་ཞབས་པ་ལྕམ་སྐུ་བྷེ ཊ་སི་ Betts ལགས་དྷ་སར་མ་ཕེབས་
གོང་ཕྱག་ལས་གནང་ས་རེད་འདུག
ངོས་ནས་ཕྲུ་གུ་ནད་པའམ་གཟུགས་པོ་སྐྱོ་བ་རྣམས་ལྟ་སྐྱོང་བྱེད་མཁན་བུད་
མེད་གཞོན་པ་ཚོ་དང་མཉམ་དུ་སིམ་ལཱའི་སྨན་ཁང་དུ་བརྟག་དཔྱད་བྱེད་པར་ཡང་
ཡང་འཁྲིད་ཀྱི་ཡོད། ཕྲུ་གུ་ཚོར་རོགས་པ་བྱེད་མཁན་ཨིན་སྐད་ཤེས་པ་དགོས་གལ་
ཆེ་བའི་སྐབས་འདིར། རྒྱ་གར་ནང་གཏན་སློབ་འགྲིམས་པའི་བུ་མོ་བཅོ་བརྒྱད་ཙམ་
རང་རེའི་སྤྱི་ཚོགས་ཞབས་ཞུའི་ཚོགས་མིའི་ཁོངས་སུ་འཇུག་རྒྱུ་བྱས། བཙན་བྱོལ་
ནང་གནས་པའི་ཕ་མ་ཚོས་ཕྲུ་གུའི་སློབ་ཡོན་འབུལ་ཐུབ་ཀྱི་མེད་པར་བརྟེན། བུ་མོ་
ཁག་གཅིག་གིས་སློབ་མཚམས་བཞག་ནས་སྨན་པ་དང༌། སྨན་ཞབས་པ། ཕྲུ་གུར་
ལྟ་སྐྱོང་བྱེད་མཁན་ལས་བྱེད་ཚོར་དང་བླངས་ཀྱི་སྒོ་ནས་སྐད་སྒྱུར་བྱེད་རོགས་བྱས་
པ་བཅས་ལ་གོ་སྐབས་འདི་བརྒྱུད་བཀའ་དྲིན་རྗེས་དྲན་ཞུ་རྒྱུ་ཡིན། ཁོང་ཚོ་བུ་མོ་
མང་ཆེ་བ་སློབ་ཡོན་འབུལ་མ་ཐུབ་པའི་དཀའ་ངལ་གྱིས་སློབ་སྦྱོང་མཇུག་སྐྱོང་བྱ་
རྒྱུའི་བསམ་བློ་འདོར་དགོས་བྱུང་ཡོད། ཁོང་ཚོའི་གནས་ཚུལ་ལ་བསམ་སྐབས་རང་
ཉིད་ལ་སློབ་སྦྱོང་རྒྱུན་འཁྱོངས་བྱ་རྒྱུའི་གོ་སྐབས་ཐོབ་པར་སྐལ་བ་བཟང་པོ་ཡིན་པ་
ངོས་འཛིན་ཐུབ་བྱུང༌། དེ་དུས་ཕྲན་རང་ལོ་ཉི་ཤུ་སོན་ཡོད། ཁོང་ཚོ་ལའང་དེ་ལྟ་
བུའི་སློབ་སྦྱོང་བྱ་རྒྱུའི་གོ་སྐབས་ཐོབ་ན་ཅི་མ་རུང་སྙམ་པ་དྲན་བྱུང་།
དེ་སྔོན་ནས་རྒྱ་གར་ནང་སླེབས་ཏེ་ཡུན་རིང་སོང་བའི་བོད་མི་ཚོས་སྐབས་དེའི་
ཛ་དྲག་གི་གནས་སྟངས་དང་བསྟུན་ཏེ་དང་བླངས་ཞབས་ཞུ་བྱེད་མཁན་མི་ཉུང་བ་
ཞིག་བྱུང་ཡོད། དེ་ཡང་དཔེར་ན། བྱམས་པ་ལགས་དང་ལྷ་མོ་ལགས་བཟའ་ཚོ་
གཉིས་ལ་ཕྲུ་གུ་མེད་ཅིང་བྱམས་པ་ལགས་ནས་སྐད་སྒྱུར་དང་། ལྷ་མོ་ལགས་ནས་
གཅེན་མོ་དང་ལྷན་དུ་འཛིན་སྐྱོང་གི་ལས་དོན་ཁག་དང༌། དྷ་སར་ཕེབས་མཁན་གྱི་
སྐུ་མགྲོན་རྣམ་པར་སྣེ་ལེན་ཕེབས་བསུ་ཞུ་རྒྱུ་སོགས་ཀྱི་ཕྱག་རོགས་གནང་བ་དྲན།
ཕྲན་ཚོར་བོད་ནང་རྐྱེན་ངན་བྱུང་བའི་གནས་ཚུལ་མང་པོ་འབྱོར་བཞིན་
ཡོད། རྒྱལ་སྤྱིའི་ཁྲིམས་དོན་ལྷན་ཚོགས་ཀྱི་སྙན་ཐོའི་དེབ་གཉིས་པ་ད་དུང་དཔར་
སྐྲུན་གནང་མེད་ཀྱང༌། བོད་ནང་རྒྱ་དམར་གྱིས་ཁྲིམས་འགལ་གྱི་ཐོག་ནས་བོད་
མི་རིགས་རྩ་བརླག་ཏུ་གཏོང་གི་ཡོད་པའི་གནས་ཚུལ་ང་ཚོས་ཤེས་རྟོགས་ཡོང་
གི་ཡོད། ༸གོང་ས་མཆོག་ལ་སྐྱབས་བཅོལ་བ་གཞན་དང་ཚོགས་པ་ཁག་གི་འགོ་
བྱེད་སོགས་ཕྱི་ནང་མི་རིགས་ཚང་མས་མཇལ་འཕྲད་ཞུས་ཏེ་བོད་དོན་ཐོག་རོགས་
རམ་གནང་མཁན་རྒྱུན་མི་ཆད་པར་བྱུང་ཡོད། དེའི་ནང་ནས་ཐོག་མར་ཕྱག་རོགས་
གནང་མཁན་ནི་ཕྱི་ལོ་ ༡༩༥༦ ལོར་༸གོང་ས་མཆོག་རྒྱ་གར་དུ་གནས་གཟིགས་
ལ་ཆིབས་བསྒྱུར་གནང་སྐབས་མཇལ་འཕྲད་བྱུང་བའི། རྒྱ་གར་གྱི་ཐི་ཨོ་སོ་
ཕིག་ཚོགས་པའི་ Theosophic Society ཚོགས་གཙོ་ལྕམ་སྐ་རུཁ་མ་ནི་དེ་
ཝི་ Ruckmani Devi ལགས་ཞུ་བ་ཁོང་རེད།
ཡང་སྲིད་བློན་པཎྜིཏ་ནེཧརཱུ་མཆོག་གི་གྲོགས་པོ་དིལླི་གསར་པར་ལོ་མང་
བཞུགས་མཁན་ཧང་ག་རིའི་ Hungary བུད་མེད་རི་མོ་མཁན་ཞིག་ཡོད། ཁོང་
གིས་ཤ་ཕྲུག་ཅིག་གི་ཚེ་སྲོག་བསྐྱབས་ཏེ་རྗེས་སུ་དྷ་སར་ཕེབས་སྐབས་༸གོང་ས་
མཆོག་ལ་ཕུལ་སོང༌། ཤ་ཕྲུག་དེ་ནི་ཧ་ཅང་ཆུང་བས་འོ་མ་འཇིབ་ཪུའི་ནང་སྟེར་
དགོས་ཀྱི་ཡོད། ཨ་མ་ལགས་ང་གཉིས་ནས་བདུན་ཕྲག་མང་པོའི་རིང་བྲེལ་འཚུབ་
ཆེན་པོས་འོ་མ་འཇིབ་རུ་སྟེར་ཏེ་གསོ་སྐྱོང་བྱས་པ་ཡིན། རིམ་པས་ཤ་ཕྲུག་དེ་
འཚར་ལོངས་ཀྱིས་སབརྒ་ཨཱ ཤྲམ་གྱི་མཛེས་རྒྱན་ཞིག་ཏུ་གྱུར། ཉིན་ལྟར་ཕྱི་དྲོའི་ཆུ་
ཚོད་ ༣ པ་ཙམ་ལ་ཤ་ཕྲུག་དེ་རྩེད་མོར་རོལ་བས་སྐུ་སྲུང་བ་དང་སྐུ་མགྲོན་སོགས་
དེར་མགོ་འཁོར་ནས་བག་ཡངས་སུ་གནས་པར་མ་ཟད། ྋགོང་ས་མཆོག་ཀྱང་
བཞད་མོ་བཞད་དགོས་བཟོ་ཡི་ཡོད།
སྐུ་སྲུང་བ་ཚོས་ཤ་ཕྲུག་དེར་གཟིག་དང་རི་ཞིམ་སོགས་ཀྱི་གནོད་འཚེ་འགོག་
ཆེད་རྭ་སྐྱོར་བཟོས་ཡོད། ཁུལ་འདིར་བདག་མེད་གཅན་གཟན་མང་བས་རྣམ་ཀུན་
གཟིག་གིས་ཁྱི་ཕྲུག་ཡང་ཡང་འཁྱེར་གྱི་ཡོད་སྟབས། ང་ཚོས་ཕྲུ་གུ་ཚོ་སྲུང་སྐྱོབ་
ལ་ཡིད་གཟབ་བྱེད་དགོས་ཀྱི་ཡོད། མཚན་མོ་ཕྲུ་གུ་ཚོ་ཁྲུས་ཁང་སོགས་ཕྱི་ལ་
འགྲོ་དགོས་བྱུང་ཚེ་མི་རྒན་པ་ཞིག་གིས་རྒྱུག་པ་ཁྱེར་ཏེ་མཉམ་དུ་རོགས་པར་འགྲོ་
དགོས། ལྷག་པར་དགུན་དུས་བདག་མེད་སེམས་ཅན་རྣམས་ལུང་གཤོངས་ནང་
ཁ་ཟས་འཚོལ་བར་ཡོང་གི་ཡོད་པ་དེ་སྐབས་དམིགས་བསལ་གཟབ་གཟབ་བྱེད་
དགོས་ཀྱི་ཡོད།
ང་ཚོའི་གཟིམ་ཤག་ནང་སེམས་ཅན་གསོ་ཉར་བྱ་རྒྱུ་དགའ་པོ་ཡོད་པ་བཞིན་
༸གོང་ས་མཆོག་གི་ཉེ་འཁོར་དུའང་རྟག་ཏུ་སེམས་ཅན་གྱིས་བསྐོར་ནས་ཡོང་གི་
ཡོད། ༸གོང་ས་མཆོག་གིས་དེ་སྔོན་ནོར་གླིང་ཕོ་བྲང་ནང་ཐུགས་ཉར་གནང་བའི་ཉ་
དང་། ནེ་ཙོ། རྨ་བྱ་སོགས་ཀྱི་སྐོར་བཀའ་མོལ་ཡང་ཡང་གནང་གི་ཡོད།
ཉེ་དུས་བོད་ནས་ཡོང་བའི་མི་ཚང་ཞིག་གིས་༸གོང་ས་མཆོག་ལ་ཁྱི་ཨ་སོབ་
སྤུ་དཀར་ནག་འདྲེས་མ་རྫིག་པོ་ཞིག་ཕུལ་སོང་། དེ་བཞིན་ཕྲན་ནས་དེ་སྔོན་ལྷ་ལྡན་
རྒྱལ་ས་ནས་ཕུལ་བའི་ཁྱི་ཨ་སོབ་ཅིག་ཀྱང་ཡོད། ད་ཆ་སྐུ་སྲུང་བ་ཚོས་ཤ་ཕྲུག་
འཚར་ལོངས་བྱེད་བཞིན་པ་དེའི་ཐོག་ཁྱི་ཨ་སོབ་གཉིས་ལ་ཡང་ལྟོ་ཆས་སྟེར་དགོས་
ཀྱི་ཡོད། སེམས་ཅན་འདི་དག་ངལ་དུབ་ཆེ་བའི་སྐབས་སུ་སེམས་བག་སྤྲོ་མཁན་
ཞིག་ཆགས་ཡོད།
གཞུང་འབྲེལ་ཕྱག་ལས་མེད་པའི་སྐབས་སུ་༸གོང་ས་མཆོག་གིས་ཡོངས་
འཛིན་རྣམ་པ་ཕེབས་སྒུག་གནང་སྟེ་བཞུགས་ཀྱི་འདུག ྋགོང་ས་མཆོག་ནི་ཡོངས་
འཛིན་རྣམ་པ་དང་ལྷན་དུ་འདྲིས་གཤིབས་ཀྱི་ཐུགས་ཉེ་ཤོས་ཤིག་ཡིན་པས། གུས་
བརྩི་ཆེན་པོས་ཕེབས་སྒུག་གནང་རྒྱུར་ཐུགས་དགྱེས་ཚོར་ཆེན་པོ་ཡོང་གི་ཡོད་
འདུག བོད་མི་ཚོས་རང་གི་ཕ་མ་ལས་དགེ་བའི་བཤེས་གཉེན་རྣམ་པས་བཀའ་སློབ་
ལམ་སྟོན་གནང་བ་རྣམས་གལ་གནད་ཆེ་བར་བརྩི་སྲོལ་ཡོད།
༸གོང་་ས་མཆོག་གཟིམ་ཆུང་ནང་ཞལ་འདོན་ཉམས་བཞེས་གནང་བའི་སྐབས་
དང༌། གཞུང་འབྲེལ་མཇལ་བཅར་ཞུ་མཁན་ཡོད་དུས་ང་ཚོས་ཁ་ཁུ་སིམ་པོར་སྡོད་
ཀྱི་ཡོད། ང་ཚོ་ནང་མི་ཚོའི་ཉིན་རེའི་འཚོ་བ་སྐྱེལ་སྟངས་སྐོར་༸གོང་ས་མཆོག་དབུ་
བཞུགས་ཐོག་བཀའ་བསྡུར་གནང་གི་འདུག་པ་བཙན་བྱོལ་ཐོག་མའི་སྐབས་སུ་མ་
གཏོགས་དེ་སྔོན་ཤེས་རྟོགས་གང་ཡང་མེད། ༸གོང་ས་མཆོག་གིས་ཨ་མ་ལགས་
དང༌། གཅེན་མོ་སྟངས་དཔྱལ་གཉིས། ཕྲན་བཅས་ལ་རྒྱུན་ལྡན་གསོལ་ཚིགས་
མཆོད་སྐབས་བཀའ་མོལ་ལྷུག་པོ་གནང་གི་ཡོད། ༸གོང་ས་མཆོག་ལ་མཛད་ཁོམ་
བྱུང་ཚེ་དགོང་དྲོའི་ཕྱག་ཚོད་བཞི་པའི་གསོལ་ཇ་ང་ཚོ་མཉམ་དུ་མཆོད་ཀྱི་ཡོད་པ་
འདི་ནི་བརྗེད་པར་དཀའ་བའི་དུས་བཟང་ཞིག་ཡིན།
གཅེན་པོ་རྒྱལ་ལོ་དོན་གྲུབ་ལགས་ཀྱིས་༸གོང་ས་མཆོག་སྐུ་རྩེད་གནང་ཆེད་
ཅོག་རྩེའི་སྟེང་རྩེ་རྒྱུའི་པོ་ལོའི་རྩེད་མོ་པིང་པོང་ཞེས་པའི་རྩེད་ཆས་ཤིག་གྲ་སྒྲིག་
གནང་བ་དང༌། གཅུང་པོ་བསྟན་འཛིན་ཆོས་རྒྱལ་ལགས་ནས་ལུས་རྩལ་དང་ངལ་
གསོའི་ཚུལ་དུ་༸གོང་ས་མཆོག་དང་ལྷན་དུ་པིང་པོང་པོ་ལོ་བསྐྱོན་པ་དང་། ༸གོང་
ས་མཆོག་ནས་སྒོ་རའི་རྒྱབ་ངོས་ཀྱི་ནེའུ་གསིང་ལ་བྱ་སྒྲོ་ཡང་བསྐྱོན་པ་གནང་གི་
ཡོད། དུས་ཚོད་ཉག་ཕྲ་འདི་ལྟ་བུའི་སྐབས་སུའང་སྤྲོ་སྣང་གིས་རྩེད་མོ་སོགས་ལ་
འཇུག་པའི་བོད་མིའི་རང་གཤིས་ནི་བསྔགས་བརྗོད་ཀྱི་ཡུལ་དུ་གྱུར།
ཕྱི་ལོ་ ༡༩༥༩ ཕྱི་ཟླ་ ༡༠ ཚེས་ ༢༡ ཉིན་འཛམ་གླིང་མཉམ་སྦྲེལ་རྒྱལ་
ཚོགས་ཀྱི་ཚོགས་ཆེན་ཐོག་བོད་ཀྱི་གནད་དོན་སྐོར་གླེང་སློང་བྱུང་ཡོད། བར་
བཞུགས་གནང་མཁན་དྲུག་ཕུད་པའི་འོས་གྲངས་བཞི་བཅུ་ཞེ་ལྔའི་རྒྱབ་སྐྱོར་གྱི་གྲོས་
ཆོད་ཅིག་བཞག་པའི་ནང་དོན་དུ།
ཕྱི་ལོ་ ༡༩༤༨ ཕྱི་ཟླ་ ༡༢ ཚེས་ ༡༠ ཉིན་མཉམ་སྦྲེལ་རྒྱལ་ཚོགས་
ཀྱི་ཚོགས་ཆེན་ནས་ཁས་བླངས་པའི་འགྲོ་བ་མིའི་ཐོབ་ཐང་གི་ཡོངས་ཁྱབ་གསལ་
བསྒྲགས་དང༌། མཉམ་སྦྲེལ་རྒྱལ་ཚོགས་ཀྱི་རྩ་ཁྲིམས་ནང་གསལ་བའི་གཞི་རྩའི་
འགྲོ་བ་མིའི་ཐོབ་ཐང་དང་རང་དབང་གི་རྩ་དོན་རྣམས་དྲན་གསོ་བྱ་རྒྱུ།
བོད་མི་མང་ལ་གཞན་དག་ཡོངས་དང་འདྲ་བར་ཆོས་སྲིད་བྱ་གཞག་གི་རང་
དབང་སོགས་གཞི་རྩའི་འགྲོ་བ་མིའི་ཐོབ་ཐང་དང་། རང་དབང་གང་ཅིར་དབྱེ་བ་མེད་
པའི་རང་འདོད་ཀྱི་ཐོབ་དབང་ཡོད་པར་ཡིད་འཇགས་ཡོད།
བོད་མི་མང་གི་སྔར་གནས་རྒྱུན་འཛིན་བྱེད་བཞིན་པའི་ཐུན་མོང་མ་ཡིན་པའི་
ཆོས་དང༌། རིག་གཞུང༌། སྔར་སྲོལ་རང་སྲིད་འཛིན་སྐྱོང་བཅས་ལའང་དོ་སྣང་བྱེད་
བཞིན་ཡོད།
༸གོང་ས་ཏཱ་ལའི་བླ་མ་སྐུ་ངོ་མའི་གསུང་བཤད་ཀྱིས་མཚོན་གནས་ཚུལ་ཁག་
ནང་གསལ་བའི་བོད་མི་མང་གི་གཞི་རྩའི་འགྲོ་བ་མིའི་ཐོབ་ཐང་དང་། རང་དབང་
རྣམས་བཙན་ཤེད་ཀྱིས་འཕྲོག་འདུག་པར་བློ་ཕམ་ཧ་ཅང་ཆེན་པོ་ཡོད།
འགན་ཁུར་ཅན་གྱི་དབུ་ཁྲིད་རྣམ་པ་ཚོས་ཉེན་ཚབས་ཆེ་བའི་གནས་ཚུལ་ལྷིང་
འཇགས་སུ་གཏོང་བ་དང༌། རྒྱལ་སྤྱིའི་འབྲེལ་བ་ཡར་རྒྱས་གཏོང་རྒྱུར་དོན་དམ་
འབད་བརྩོན་གནང་བའི་སྐབས་སུ་བྱེད་རྐྱེན་འདི་དག་གིས་རྒྱལ་སྤྱིའི་གནས་ཚུལ་
ཉེན་ཚབས་ཇེ་ཆེ་དང༌། མི་མང་དབར་གྱི་འབྲེལ་བ་ཇེ་སྡུག་ཏུ་འགྲོ་བ་འདིར་བློ་
གཡེང་ཤིན་ཏུ་ཆེན་པོ་ཡོད།
༡ ཁྲིམས་ལུགས་དྲང་འཛིན་གྱི་གཞི་རྩའི་ཐོག་ནས་འཛམ་གླིང་ཞི་བདེ་གོང་
སྤེལ་ཆེད་མཉམ་འབྲེལ་རྒྱལ་ཚོགས་ཀྱི་རྩ་ཁྲིམས་དང༌། འགྲོ་བ་མིའི་ཐོབ་ཐང་གི་
ཡོངས་ཁྱབ་གསལ་བསྒྲགས་ཀྱི་རྩ་དོན་ལ་བརྩི་འཇོག་ངེས་པར་བྱ་རྒྱུར་ཡིད་ཆེས་
ཤུགས་ཆེ་ཡོད།
༢ བོད་མིའི་གཞི་རྩའི་འགྲོ་བ་མིའི་ཐོབ་ཐང་དང༌། ཁོང་ཚོའི་ཐུན་མོང་མ་ཡིན་
པའི་ཆོས་དང་རིག་གཞུང་གི་གནས་སྟངས་ལ་བརྩི་འཇོག་དགོས་པའི་འབོད་སྐུལ་ཞུ་
རྒྱུ་ཡིན་ཞེས་འཁོད་ཡོད།
གྲོས་ཆོད་འདི་དག་གིས་བོད་མི་ཚོར་རེ་བ་དང་ནུས་སྟོབས་ཤུགས་ཆེ་སྤེལ་
ཡོད། ཕྱི་ལོ་ ༡༩༦༠ ལོར་མཉམ་སྦྲེལ་རྒྱལ་ཚོགས་ཀྱི་ཚོགས་ཆེན་སྟེང་སླར་ཡང་
བོད་ཀྱི་གནད་དོན་སྐོར་གྲོས་གཞི་ཞིག་འཇོག་གནང་མཛད་ཡོད་འདུག ཨེཕ་རོ་ཨེ་
ཤི་ཡའི་རྒྱལ་ཡོངས་ལྷན་ཚོགས་ Afro-Asian Council ཀྱིས་ཕྱག་རོགས་
གནང་བ་བརྒྱུད་གྲོས་ཆོད་དེར་མ་ལེ་ཤི་ཡ་དང་། ཐའི་ལེནྜ། ཨ་ཡར་ལེནྜ་སྤྱི་མཐུན་
རྒྱལ་ཁབ། ཨལ་སལ་ཝེ་ཌར་རྒྱལ་ཁབ་བཅས་ནས་རྒྱབ་སྐྱོར་གནང་འདུག འོན་
ཀྱང་ཚོགས་དུས་ཀྱི་མཇུག་དེར་ཨཕ་རི་ཀའི་གནས་ཚུལ་ཛ་དྲག་གལ་ཆེར་གྱུར་
ཏེ༑ བོད་དོན་གྱི་དཀའ་རྙོག་དེ་ནི་ཉིན་རེ་བཞིན་ཕྱིར་འགྱངས་ཀྱིས་གླེང་གྲོས་མ་བྱུང་
གོང་ཚོགས་ཆེན་གྲོལ་དུས་སུ་གཏུགས་འདུག དེ་ནས་བཟུང་རྒྱ་ནག་གཞུང་ལ་ཉེས་
ཆད་ཆག་ཡང་ཐོག་མི་རིགས་རྩ་བརླག་གཏོང་རྒྱུའི་སྲིད་བྱུས་ལག་བསྟར་བྱ་རྒྱུར་རང་
དབང་གི་སྒོ་ནས་འཇུག་ཏུ་བཅུག་ཡོད།
བོད་ཀྱི་གནད་དོན་སྐོར་ཕྱི་བཤོལ་བར་མཚམས་བཞག་པའི་དྲིལ་བསྒྲགས་
དེས། ང་ཚོས་མཉམ་སྦྲེལ་རྒྱལ་ཚོགས་ལ་རེ་བཅོལ་བྱས་པ་སྟོང་ཟད་ལྟ་བུར་
གྱུར། གནས་སྟངས་ཇི་འདྲ་ཞིག་འཕྲད་མིན་ལ་མ་ལྟོས་པར་༸གོང་ས་༸སྐྱབས་
མགོན་ཆེན་པོ་མཆོག་ནས་བོད་མི་རིགས་ཀྱི་འཐབ་རྩོད་ཆེད་སྐུ་ལས་རྒྱུན་མི་ཆད་
པར་བསྐྱོན་གནང་མཛད་ཡོད།
ཕྱི་ལོ་ ༡༩༦༡ ཕྱི་ཟླ་ ༣ པར་ལོ་རེ་ཊོ་སློབ་གྲྭ་ནས་ཕྲན་རང་ལོ་འཁོར་ཡིག་
རྒྱུགས་འཕྲོད་སྐོར་འཁོད་པའི་ཕྱག་བྲིས་ཤིག་གནང་འབྱོར་བྱུང༌། རྒྱ་གར་སློབ་གྲྭའི་
ཡིག་ཚད་ཀྱི་གྲུབ་འབྲས་རྩེ་ཕུད་གྲས་སུ་མ་སླེབས་རུང་ཡིག་རྒྱུགས་འཕྲོད་པ་བྱ་
རྒྱུ་གལ་གནད་ཆེན་པོ་ཆགས་ཡོད། ཕྲན་ནས་༸གོང་ས་མཆོག་ལ་ཡིག་ཚད་སྐོར་
བཀའ་འདྲི་ཞུས་ཏེ་ཐུགས་བསུན་པོ་བཟོ་མི་དགོས་པ་གཙོ་འདོན་བྱས་པ་ཡིན། འོན་
ཀྱང་༸རྒྱལ་བའི་ཡོངས་འཛིན་ཞིག་ལ་དེ་སྐོར་ཕྱག་མོ་ཞིག་གནང་རོགས་ཞུས་པར་
ཡིག་རྒྱུགས་ཡག་པོ་ཡོང་རྒྱུ་བབས་སོང་ཞེས་གསུངས་བྱུང༌། ཡིག་རྒྱུགས་འཕྲོད་
པ་ངེས་བརྟན་འཁེལ་མཚམས་གཉིད་སྐྱིད་པོ་ཞིག་ཁུག་རྒྱུ་བྱུང་བར་མ་ཟད། བླ་མའི་
ཕྱག་མོ་ཐིག་པོ་བྱུང་བར་དམིགས་བསལ་གྱིས་དགའ་པོ་བྱུང་།
གཅེན་པོ་ཐུབ་བསྟན་འཇིགས་མེད་ནོར་བུ་ལགས་ཡོ་རོབ་ཁུལ་བོད་མི་སྐྱབས་
བཅོལ་བ་ཚོར་རོགས་སྐྱོར་གནང་མཁན་འཚོལ་ཞིབ་ཆེད་ཕེབས་བཞིན་ཡོད་པ་ཁོང་
ལ་དེ་འཕྲལ་འཕྲིན་ཡིག་ཅིག་ཕུལ་བ་ཡིན། དེ་དུས་ཁོང་སུད་སི་ Trogen དུ་ཡོད་
པའི་པེ་སེ་ཊོ་ལོ་ཇི་ Pestalozzi བོད་ཁྱིམ་སློབ་གྲྭ་དང་ལྷན་དུ་དེ་ཁུལ་བོད་ཕྲུག་
ལེན་ཕྱོགས་སྐོར་བཀའ་མོལ་གནང་བཞིན་ཡོད་པ་དང༌། ཕྱོགས་མཚུངས་ཁོང་གིས་
སུད་སིའི་ཁྱིམ་ཚང་མང་པོ་ཞིག་དང་ཐུག་འཕྲད་གནང་འདུག
གཅེན་པོ་ཐུབ་བསྟན་འཇིགས་མེད་ནོར་བུ་ལགས་ཇར་མན་སྐད་ཡིག་བེད་
སྤྱོད་བྱེད་པའི་སུད་སི་ཨོལ་ཏན་ Olten གྲོང་ཁྱེར་ནང་གི་ཨ་ཊེལ་ཀམ་པ་
ནི་ Atel Company འགན་འཛིན་སྐུ་ཞབས་ཅལ་ཛི་ཨེ་ཁི་མན་ Charles Ae-
schiman ལགས་དང་ལྷན་དུ་འབྲེལ་བ་བཟང་པོ་ཡོད་འདུག རྗེས་སུ་ཁོང་གིས་
བོད་མི་སྐྱབས་བཅོལ་བའི་ཕྲུ་གུ་བུ་ཚབ་ཏུ་བླང་རྒྱུའི་ཚོགས་པ་ཞིག་གསར་འཛུགས་
གནང་རྒྱུ་ཐག་གཅོད་གནང་འདུག སྐུ་ཞབས་ཨེ་ཁི་མན་ལགས་ཀྱི་ཁྱིམ་ཚང་
ནས་ཕྲུ་གུ་གཉིས་བུ་ཚབ་ཏུ་བླངས་ཟིན་པའི་ཐོག་ཕྲན་ཡང་ཁོང་གི་གཟིམ་ཤག་ཏུ་
བསྡད་ན་འགྲིག་གི་ཡོད་ལུགས་གཅེན་པོར་དགོངས་འཆར་གསུངས་འདུག ཕྲན་
རང་དེར་བསྐྱོད་མིན་ཐད་དྷ་སར་༸གོང་ས་མཆོག་དང་ནང་མི་ཚོར་དགོངས་སྐོར་
ཞུས་པར། དེ་ནས་སློབ་སྦྱོང་དང་ཉམས་མྱོང་གསར་པ་ཞིག་འཐོབ་ཀྱི་ཡོད་ཚེ་མ་
འོངས་མདུན་ལམ་ལ་ཕན་ཐོགས་དགེ་མཚན་ཡོད་ལུགས་དགོངས་འཆར་གནང་
བྱུང༌། དེར་བརྟེན་ཕྱི་ལོ་ ༡༩༦༡ ཕྱི་ཟླ་ ༤ པའི་ནང་ཕྲན་རང་དེར་བསྐྱོད་རྒྱུ་
ཐག་གཅོད་བྱས་དོན། སྐུ་ཞབས་ཅལ་ཛི་ལགས་དང་ལྕམ་སྐུ་གྷེ་རེཊ་ཨེ་ཁི་མན་རྣམ་
གཉིས་ལ་གནས་བྲིས་ཤིག་ཕུལ་བ་ཡིན།
༸གོང་ས་༸སྐྱབས་མགོན་ཆེན་པོ་མཆོག་ཉེན་གཡོལ་དུ་ཆིབས་བསྒྱུར་བསྐྱངས་
པ་ནས་བཟུང་རྒྱ་གར་ནང་བོད་མི་ཚོའི་གནས་སྟངས་ཅུང་དྲག་ཏུ་སོང་ཞིང་། ཆབ་
སྲིད་ཀྱི་སྐྱབས་བཅོལ་བ་ཞིག་ཡིན་པའི་ཆ་ནས་རང་ཉིད་ལ་བོད་མིའི་ངོས་འཛིན་
ལག་འཁྱེར་སོགས་གང་ཡང་མེད། ང་ཚོ་བོད་མི་ཚོས་རྒྱ་གར་གྱི་མི་སེར་བྱ་རྒྱུ་
གདམ་ག་བྱེད་ཆོག་ཀྱང་འཛམ་གླིང་སྟེང་རང་ཉིད་བོད་མི་ཞིག་ཡིན་པའི་ཁྱད་རྣམ་
སྟོན་རྒྱུ་དང༌། རང་གི་མི་རིགས་ཀྱི་ངོ་བོ་མི་བརླག་པར་བདག་ཉར་རྒྱུན་འཛིན་ཐུབ་
རྒྱུ་ཧ་ཅང་གལ་འགངས་ཆེན་པོ་ཆགས་ཡོད། རྒྱ་གར་གཞུང་གི་ངོས་ནས་བོད་
མི་་སྐྱབས་བཅོལ་བ་ཚོར་རྒྱ་གར་ནང་གནས་སྡོད་ཆོག་པའི་སྐྱབས་བཅོལ་ལག་
འཁྱེར་གནང་རྒྱུའི་དགོངས་པ་རླབས་ཆེན་བཞེས་གནང་མཛད་པ་ལྟར་ཕྲན་ལའང་
དེ་མཚུངས་ལག་འཁྱེར་ཞིག་གསོལ་རས་གནང་བྱུང༌། དེ་རྗེས་མཐོང་མཆན་ལག་
འཁྱེར་འཐོབ་རྒྱུར་ཏོག་ཙམ་སྒུག་དགོས་འདུག་པ་དེའི་རིང་དྷ་ས་དང་དིལླི་གསར་
པའི་དབར་འགྲུལ་བཞུད་ལན་མང་བྱས་པ་ཡིན། སྐུ་ཞབས་ཅལ་ཛི་ཨེ་ཁི་མན་
ལགས་ནས་སུད་སི་གཞུང་ཚབ་ཁང་དང་ལྷན་དུ་བར་དཔང་ཁག་ཐེག་གནང་བར་
བརྟེན་ལས་དོན་སྒྲུབ་རྒྱུར་ཕན་ཐོགས་ཆེན་པོ་བྱུང་།
དེ་ནས་ཕྲན་རང་སུད་སིར་ཐོན་རྒྱུའི་དུས་ལ་གཏུགས། རང་ཉིད་ས་ཆ་གསར་
པ་ཞིག་ཏུ་འགྲུལ་བཞུད་བྱ་རྒྱུར་སྤྲོ་སྣང་དང་ཆབས་ཅིག་འདི་ཁུལ་ལས་དོན་ཚང་
མ་བཞག་ནས་འགྲོ་དགོས་སེམས་ཁྲལ་ཆེན་པོ་ཞིག་ཀྱང་བྱུང༌། སུད་སི་རྒྱལ་ཁབ་
ནང་སྐད་ཡིག་ག་རེ་བེད་སྤྱོད་བྱེད་ཀྱི་ཡོད་སྐོར་བཀའ་འདྲི་ཞུ་སྐབས་ཕ་རཱན་སི་
དང༌། ཇར་མན། ཨི་ཊ་ལི་བཅས་ཀྱི་ཡུལ་སྐད་སྤྱོད་ཀྱི་ཡོད་པ་ཤེས་རྟོགས་བྱུང་
བས་སེམས་སྡུག་ཅི་ཆེས་ནོན།
འོན་ཀྱང་དེ་སྔོན་སུད་སི་ཊོ་རོ་གྷན་བོད་ཕྲུག་ཁྱིམ་སྡེར་བོད་ཕྲུག་ན་གཞོན་
ཉི་ཤུ་ཙམ་བཏང་ཐུབ་པ་དང༌། སུད་སི་རྒྱ་གྲམ་དམར་པོས་ཀྱང་རྒྱ་གར་དང་བལ་
ཡུལ་ཁུལ་ནས་བོད་མི་སྐྱབས་བཅོལ་བ་ལེན་རྒྱུ་ཞལ་བཞེས་གནང་བ། དེ་བཞིན་
སྐྱབས་བཅོལ་བ་རུ་ཁག་གཉིས་སྔ་དུས་བསྐྱོད་པའི་ཁོངས་ནས་གཅིག་དེ་བོད་ཕྲུག་
ཁྱིམ་སྡེའི་སྐད་སྒྱུར་བྱམས་པ་ལགས་ཡིན་པ་བཅས་ཀྱིས་ངོས་རང་ཕྲན་བུ་བློ་བདེ་
ལྟ་བུར་གྱུར།། །།

ལེའུ་བརྒྱད་པ།
ཡོ་རོབ་ཁུལ་སློབ་གཉེར།

༄༅། །དེ་དུས་ཕྲན་རང་ལོ་ཉི་ཤུ་ཡིན། རང་རེ་བོད་རྒྱལ་ཁབ་ཀྱི་ཆབ་སྲིད་གནས་
སྟངས་ཆགས་འཇིག་འགག་རྩའི་གནས་ལ་ཐུག་ཡོད་པ་ངོས་རང་དྷ་སར་བཙན་བྱོལ་
དུ་གནས་པའི་ཟླ་བ་གཅིག་གི་ནང་ཚུད་ཤེས་རྟོགས་བྱུང༌། ངོས་རང་ཐོག་མར་ཀ་
སྦུག་དང༌། དེ་ནས་རྡོར་གླིང་གཏན་སློབ་ཏུ་སློབ་སྦྱོང་བྱེད་སྐབས་ང་ཚོའི་བགྲོ་གླེང་
ཕལ་མོ་ཆེ་བོད་ཀྱི་རྩ་དོན་སྐོར་ཡིན། དེ་བཞིན་ང་ཚོའི་ནང་མི་རྣམས་ཞལ་ལག་
མཆོད་པའི་སྐབས་དང༌། དེ་མིན་འདུ་འཛོམས་ནམ་བྱུང་ལ་བོད་དོན་སྐོར་གླེང་མོལ་
མ་བྱུང་བ་ཕལ་ཆེར་མེད། རྒྱ་གར་ནང་གནས་ཡོད་གཅེན་པོ་རྒྱལ་ལོ་དོན་གྲུབ་
ལགས་སོགས་གནས་སྟངས་དེར་སེམས་ཁུར་ཤུགས་ཆེ་ཡོད་པའི་བོད་མི་ཚོས་དེ་
འཕྲལ་ལས་དོན་སྤེལ་དགོས་ཐུག་ཡོད།
ཕྲན་རང་མི་མང་གཙོ་བོར་འཛིན་པའི་བོད་མིའི་ཁོར་ཡུག་ཅིག་ནང་འཚར་
ལོངས་བྱུང་བ་ཞིག་ཡིན་པས། རང་ཉིད་ཀྱི་བསམ་པར་ྋགོང་ས་ྋསྐྱབས་མགོན་
ཆེན་པོ་མཆོག་གི་དབུ་འོག་དཔུང་འདེགས་ཀྱི་ཞབས་ཞུ་བསྒྲུབ་ཆེད་གང་མྱུར་སློབ་
སྦྱོང་མཐའ་འཁྱོངས་བྱ་རྒྱུའི་འདུན་པ་ཤུགས་ཆེ་བྱུང༌། དུས་ཚོད་ཇི་ཙམ་མང་བ་སོང་
བ་དེ་ཙམ་གྱིས་བོད་མི་སྐྱབས་བཅོལ་བ་ཚོར་རོགས་པ་དགོས་མཁོ་ཆེན་པོ་ཡོད་
པ་ཤེས་ཀྱི་འདུག ཕྲན་རང་ནང་མི་ཚོའི་བཀའ་དགོངས་ལྟར་སུད་སི་རྒྱལ་ཁབ་ཏུ་
བསྐྱོད་དེ་ཤེས་ཡོན་ཡར་རྒྱས་གཏོང་རྒྱུའི་གོ་སྐབས་ཐོབ་པ་བཞིན། མ་འོངས་པར་
རྒྱ་གར་དུ་ཕྱིར་ལོག་མཚམས་བོད་ཀྱི་རྩ་དོན་ཐོག་ཞབས་འདེགས་ནུས་པ་ཐོན་པ་
ཞིག་ཞུ་ཐུབ་པ་ཡོང་གི་རེད་སྙམ་པ་དྲན།
བོད་ནང་བུ་མོ་ཚོ་ལོ་ན་ཆུང་དུས་ནས་གཉེན་སྒྲིག་བྱེད་སྲོལ་ཡོད། ཕོ་གཞོན་
མོ་གཞོན་སོ་སོའི་འདོད་མོས་ལྟར་སློང་རེས་བྱེད་ཆོག་ཀྱང་། གཉེན་སྒྲིག་མང་ཆེ་
བ་ཁྱིམ་ཚང་ཕན་ཚུན་གྱི་ཕ་མ་གཙོ་གྱུར་གཉེན་ཚན་རྣམས་གྲོས་བསྡུར་བྱས་ཏེ་ཐག་
གཅོད་བྱེད་ཀྱི་ཡོད་འདུག ཨ་མ་ལགས་ཀྱིས་ངོས་ཀྱི་མི་ཚེའི་མདུན་ཐབས་ཐད་
དགོངས་པ་དེ་ལྟར་འཁོར་ཡོད་ཀྱང་། ནང་མི་ཚོས་ངོས་རང་ལ་རང་དབང་ཆ་ཚང་
གནང་སྟབས་རང་གི་འདོད་མོས་བཞིན་ཐག་གཅོད་བྱ་རྒྱུའི་འགན་ཁུར་ཡོད། འོན་
ཀྱང་སྔ་འཕྲོས་རང་གི་མི་ཚེའི་མདུན་ལམ་ལས་སློབ་སྦྱོང་བྱ་རྒྱུ་གལ་འགངས་ཆེ་བ་
བསམས་བྱུང༌། ཨ་མ་ལགས་ནས་ངོས་ཀྱི་གནས་ཚུལ་ཆ་ཚང་མཁྱེན་རྟོགས་ཡོད་
སྟབས་མདུན་ཐབས་སུ་སློང་མཁན་གྱི་ནང་མི་ཚོར་རེ་ཞིག་ངོས་རང་སློབ་སྦྱོང་མཇུག་
སྐྱོང་བྱེད་དུ་འཇུག་རྒྱུ་གལ་འགངས་ཆེ་སྐོར་གསུངས་འདུག
དེ་རྗེས་རང་དང་ན་མཉམ་བུ་མོ་ཚོ་དང་འདྲ་བར་ངས་ཀྱང་བུ་ཚོའི་མཉམ་དུ་
འགྲོགས་འདྲིས་བྱ་རྒྱུ་འགོ་འཛུགས་བྱས་པ་ཡིན། སློབ་གྲོགས་འགའ་ཞིག་ལ་སྔོན་
ཚུད་ནས་དགའ་གྲོགས་ཡོད་འདུག་པ་ང་ཚོས་ཁོང་ཚོའི་འབྲེལ་ལམ་བྱེད་སྟངས་སྐོར་
ལ་སྐད་ཆ་འདྲི་ཡི་ཡོད། ལོ་རེ་ཊོའི་བཙུན་མ་ཚོས་ང་ཚོ་སློབ་ཕྲུག་རྣམས་ལོ་ན་བཅུ་
དྲུག་ནས་བཅོ་བརྒྱད་བར་སོན་སྐབས། སེཎྜ་ཇོ་སེཕ་སློབ་གྲྭའི་བུ་ཚོ་མགྲོན་འབོད་
ཀྱིས་ལོ་རེར་རིག་རྩལ་འཁྲབ་སྟོན་ཐེངས་གསུམ་རེ་གོ་སྒྲིག་གནང་གི་ཡོད། དེ་
སྐབས་བཙུན་མ་དང་ཕཱ་དར་ཚོས་ང་ཚོ་གཞོན་ནུ་མ་ཚོར་སྲུང་སྐྱོབ་སླད་དམ་
བསྒྲགས་ཆེན་པོ་གནང་གི་ཡོད། འདུ་འཛོམས་དེ་ནི་ཕོ་མོ་ཕན་ཚུན་དབར་འབྲེལ་
ལམ་བྱེད་སྟངས་སློབ་རྒྱུར་གོ་སྒྲིག་གནང་བ་ཞིག་རེད་འདུག དེ་དུས་ང་ཚོས་ཀུན་
སྤྱོད་ཚུལ་མཐུན་བྱེད་དགོས་པ་ལས་བརྩེ་གདུང་གི་རྣམ་འགྱུར་རིགས་སྟོན་མི་ཆོག
རྒྱ་གར་ནང་བོད་རིགས་ན་གཞོན་སློབ་སྦྱོང་བྱེད་མཁན་ཇེ་མང་དུ་སོང་བ་
བཞིན་དགའ་གྲོགས་ཆགས་ཏེ་གཉེན་སྒྲིག་བྱེད་མཁན་མང་པོ་བྱུང་སོང་། འདི་
ལྟ་བུའི་བསམ་བློའི་འཁྱེར་སོ་ནི་ཕྱི་ལོ་ ༡༩༥༦ ལོ་ནས་བཟུང་དར་འཕེལ་བྱུང་
ཡོད་འདུག ཕྱི་ལོ་ ༡༩༥༠ ལོའི་འགོ་སྟོད་དུ་རྒྱ་དམར་གྱིས་བོད་མིའི་ཁྱིམ་ཚང་
མང་པོ་ཞིག་གི་བུ་ཕྲུག་ཚོ་བོད་ལ་ཕྱིར་ལོག་དགོས་པའི་གནོན་ཤུགས་སྤྲད་པར་
བརྟེན། ང་ཚོའི་སློབ་གྲོགས་མང་དག་ཅིག་བོད་དུ་ལོག་དགོས་བྱུང་ཡོད། ཕྱི་
ལོ་ ༡༩༥༦ ལོར་སྟོན་པ་ཤཱ ཀྱ་ཐུབ་པ་སྐུ་མྱ་ངན་ལས་འདས་པའི་རྗེས་དྲན་གྱི་དུས་
ཚོད་ཁྱད་པར་ཅན་དང་བསྟུན། ཕ་མ་མང་པོ་ཞིག་གིས་ཁོང་ཚོའི་ཕྲུ་གུར་རྒྱ་དམར་
ནས་བཙན་ཤེད་ཀྱིས་སློབ་སྦྱོང་སྤྲོད་ཐབས་བྱས་པ་དེར་མི་འདོད་པའི་རྣམ་པ་ཤུགས་
ཆེ་བསྟན་པ་དང༌། ཕ་མ་ཁག་གཅིག་གིས་རང་གི་བུ་ཕྲུག་རྣམས་བོད་ལ་ཕྱིར་འབོད་
བྱ་རྒྱུ་ལས་ལྡོག་སྟེ་ཡེ་ཤུའི་གཏན་སློབ་ཁག་ནང་བསྐྱར་དུ་སློབ་སྦྱོང་བྱེད་པར་བཏང་
ཡོད། ལོ་རེ་ཊོ་དང་སེཎྜ་ཇོ་སེཕ་སློབ་གྲྭའི་ནང་ང་རང་གི་ཉེ་གྲོགས་ཚ་རོང་རྣམ་རྒྱལ་
ལྷ་མོ་ལགས་དང༌། ཁོང་གི་སྐུ་མཆེད་ཆུང་བ་ནོར་འཛིན་ལགས་ཀྱིས་གཙོས་གྲོགས་
མོ་རྙིང་པ་མང་པོ་ཞིག་ཐུག་འཕྲད་བྱུང༌།
ཕ་མ་རེ་ཟུང་གིས་སོ་སོའི་བུ་ཕྲུག་ཚོར་སྒྲིག་སྲོལ་ལྟར་ཆང་ས་གོ་སྒྲིག་བྱེད་ཀྱི་
འདུག བོད་མིའི་གཉེན་སྒྲིག་བྱེད་སྟངས་ནི་ཕྱོགས་གཉིས་དབར་གཉེན་གན་འཇོག་
དགོས་པ་དང༌། གཉེན་སྒྲིག་མ་བྱས་གོང་བུ་དང་བུ་མོའི་ལོ་རྟགས་གང་ཡིན་གསལ་
འཁོད་ཀྱིས་མཐུན་ཆ་ཡོད་མེད་རྩིས་འབྲས་བསྐོར་ཏེ། གཉེན་སྒྲིག་བྱས་ན་བཟང་
པོ་ཐོན་ཚེ་སྤྱིར་བཏང་ལོ་གཅིག་ཡས་མས་སློང་ཆང་གཏོང་བ་དང་གཉེན་སྒྲིག་གི་གྲ་
སྒྲིག་སོགས་བྱེད། གཉེན་སྒྲིག་གི་རྟེན་འབྲེལ་མ་བྱས་གོང་བུའི་པཱ་ལགས་སམ་ཨ་
ཁུ་ལགས་གང་རུང་ཞིག་མནའ་མའི་ནང་ལ་ཕྱག་རྟགས་སོགས་བསྣམས་ཏེ་ཕེབས་
སྲོལ་ཡོད་འདུག
བོད་ནང་གཉེན་སྒྲིག་བྱ་རྒྱུ་དེ་རྩ་ཆེའི་བྱེད་སྒོ་ཞིག་ཏུ་མི་བརྩི་ཡང༌། སྐབས་རེ་
ཕ་མ་ཚོས་གཉེན་སྒྲིག་རྟེན་འབྲེལ་སྐབས་བགེགས་དབང་བར་ཆད་སེལ་ཆེད་ཁང་
མིག་ཟུར་བཅད་ཅིག་ནང་དགེ་འདུན་པ་གདན་འདྲེན་ཞུས་ཏེ་ཞབས་བརྟན་གནང་
སྲོལ་ཡོད། ནང་གི་རྟེན་འབྲེལ་མཛད་སྒོར་བུ་དང་བུ་མོ་གཉིས་ཀྱི་ཕ་མ་དང་། སྤུན་
མཆེད། དགའ་ཉེ་བློ་དཀར་ཚང་མ་ཕེབས་པ་དང༌། མཛད་སྒོ་དངོས་གཞིའི་ཐོག་
བུ་དང་བུ་མོའི་ཁྱིམ་ཚང་གཉིས་ཀྱི་གཉེན་ཡིག་གི་གན་རྒྱ་སྒྲོག་སྦྱང་གནང་སྲོལ་
ཡོད། གན་རྒྱ་དེའི་ནང་བུ་དང་བུ་མོ་གཉིས་ཀྱི་ཁྱིམ་ཚང་ནས་སྐལ་རྫོངས་སུ་བསྐུར་
བའི་དངོས་ཐོ་རྣམས་བཀོད་ཡོད། གལ་ཏེ་མནའ་མ་དེའི་ནང་དུ་ཕྲུ་གུ་གཅིག་ལས་
མེད་ཚེ་བུ་དེ་སོ་སོའི་ཆུང་མའི་ཁྱིམ་ཚང་ནང་སྡོད་རྒྱུ་ཁས་ལེན་བྱེད་དགོས་ཡོད་
འདུག དེ་བཞིན་རྗེས་སུ་བཟའ་མི་ཁ་བྲལ་གྱི་གནད་དོན་སོགས་བྱུང་ཚེ་བཟའ་
ཚོ་གཉིས་ཀའི་སོ་སོའི་ནོར་སྐལ་རྣམས་མཉམ་འཁྱེར་ཆོག་ཅིང༌། ཁོང་གཉིས་ལ་
ཕྲུ་གུ་ཡོད་ཚེ་བུ་མོ་མ་བདག་དང༌། བུ་ཕ་བདག་ཅེས་ཟེར་སྲོལ་བཞིན་བུ་མོ་དེ་མ་
དང་། བུ་དེ་ཕ་དང་མཉམ་དུ་འཁྲིད་སྲོལ་ཡོད་འདུག
སྐུ་ཞབས་ཅལ་ཛི་ཨེ་ཁི་མན་ལགས་དང༌། ཁོང་གི་བུ་མོ་ཌ་ནེ་ལེ་ Dani-
elle ལགས་གཉིས་ཕྱི་ལོ་ ༡༩༦༡ ཕྱི་ཟླ་ ༡༠ པའི་ནང་ཛུ་རིག་གནམ་ཐང་དུ་
མཇལ་བྱུང༌། ཁུལ་དེར་བོད་མི་མཐོང་བ་དང་ཕྲན་རང་ངོ་མཚར་སྐྱེས་བྱུང༌། བོད་མི་
དེ་ཡང་ཊོ་རོ་གྷན་པེ་སེ་ཊོ་ལོ་ཇི་བུ་ཕྲུག་ཁྱིམ་སྡེར་ Pestalozzi Children Vil-
lage དེ་སྔོན་བོད་ཕྲུག་ཉི་ཤུ་བཏང་བ་དེའི་ཐུགས་འགན་བཞེས་མི་རཀ་ར་རིན་པོ་
ཆེ་(ཐུབ་བསྟན་ཆོས་དར་)རེད་འདུག སྐུ་ཞབས་ཨེ་ཁི་མན་ལགས་ཀྱིས་ང་ཚོར་
ཛུ་རིག་གནམ་ཐང་དུ་ཉིན་དགུང་ཞལ་ལག་གོ་སྒྲིག་གནང་བར་ཕྲན་རང་ཧང་སང་
བྱུང༌། ཐོག་མར་གྲོང་ཁྱེར་གྱི་ཁོར་ཡུག་གཙང་མ་དང་ཡོ་རོབ་ཁུལ་གྱི་ཞལ་ལག་ཅུང་
མི་འདྲ་བའི་ཚོར་སྣང་བྱུང༌། རཀ་ར་རིན་པོ་ཆེས་ཕྲན་ལ་ཞལ་ལག་འདྲ་མིན་དེ་ཚོའི་
སྐོར་འགྲེལ་བརྗོད་གནང་བྱུང་ཡང༌། ངོས་རང་ནི་ག་རེ་བཟའ་དགོས་མིན་མ་ཤེས་
པར་ཡ་མཚན་ལྟ་བུ་བྱུང་། ཞལ་ལག་གི་རྣམ་གྲངས་མང་པོའི་ཁྲོད་ནས་བག་ལེབ་དེ་
ཞིམ་ཤོས་བྱུང༌། དེ་སྔ་ལྷ་སའི་གཟིམ་ཤག་ནང་ཨ་མ་ལགས་ཀྱིས་ཞལ་ལག་ཞིམ་པོ་
དེ་འདྲ་བཟོས་གནང་གི་ཡོད་པ་དེ་དག་ཡིད་ལ་ལྷང་ངེར་དྲན་བྱུང་།
དེ་རྗེས་རཀ་ར་རིན་པོ་ཆེ་དང་ལྷན་དུ་ཊོ་རོ་གྷན་བར་མེ་འཁོར་ནང་བསྐྱོད་པ་
དང༌། དེ་ནས་སྒེར་གྱི་སྣུམ་འཁོར་ཆུང་བ་ཞིག་ནང་ཨོལ་ཏན་གྲོང་ཁྱེར་དུ་ཕྱིན་པ་
ཡིན། ང་ཚོ་དེར་འབྱོར་སྐབས་སྐུ་ཞབས་ཅལ་ཛི་ཨེ་ཁི་མན་ལགས་ཀྱི་སྐུ་ཟླ་གྷེ་རེཊ་
ལགས་དང༌། བུ་ཇེཁ་སི་ Jacques དང་མའོ་རི་སི་ Maurice ལགས་མཇལ་
བྱུང༌། དེ་དུས་ཁོང་གི་བུ་མོ་ཌ་ནེ་ལེ་ལགས་དགུང་ལོ་ ༡༧ དང༌། ཇེཁ་སི་ལགས་
དགུང་ལོ་ ༢༠ མའོ་རི་སི་ལགས་དགུང་ལོ་ ༡༢ བཅས་རེད་འདུག དེ་ནས་ལྕམ་
སྐུ་གྷེ་རེཊ་ལགས་ཀྱིས་བོད་ཕྲུག་ཚེ་བརྟན་དང༌། ཨེ་ཁི་མན་གཟིམ་ཤག་ནང་ལས་
ཀ་བྱེད་མཁན་དེ་སྔོན་དྷ་སར་ཐུག་འཕྲད་བྱུང་བ་ཟླ་བ་དྲུག་ཙམ་གྱི་སྔོན་དུ་གཅེན་
མོས་སུད་སིར་བཏང་གནང་བ་བསོད་ནམས་དང་ཉི་མ་བཅས་ངོ་སྤྲོད་གནང་བྱུང༌།
ཕྲན་རང་མི་ཚེ་གསར་པ་ཞིག་སྐྱེལ་འགོ་ཚུགས་ནས་གང་ཙམ་སོང་རྗེས་སྐུ་
ཞབས་ཅལ་ཛི་ཨེ་ཁི་མན་ལགས་ཀྱིས། བོད་མི་ན་གཞོན་ཚོ་དང་རཀ་ར་རིན་པོ་ཆེ་
མཇལ་འཕྲད་དུ་ཊོ་རོ་གྷན་གྲོང་ཁྱེར་དུ་འཁྲིད་པ་གནང་བྱུང༌། དེར་སློབ་གྲྭ་བཙལ་
འགོ་བཙུགས། ངོས་ནས་ཕ་རཱན་སིའི་སྐད་ཡིག་སྦྱོང་རྒྱུ་ཐག་གཅོད་ཟིན་པ་ལྟར་
ཕ་རཱན་སི་རྒྱལ་ཁབ་ཀྱི་ཁོངས་གཏོགས་ཤིག་ཏུ་འཛུལ་ཐབས་བྱས་པ་ཡིན། ལྕམ་
སྐུ་གྷེ་རེཊ་ལགས་ངེད་གཉིས་གྲོང་ཁྱེར་མོན་ཊེ ཀ་སི་ Montreux དང༌། ཝེ་
ཝི་ Vevey ལའོ་ས་ནེ་Lausanne བཅས་ཀྱི་བུ་མོའི་སློབ་གྲྭ་ཁག་ལ་ལྟ་ཞིབ་
ཏུ་བསྐྱོད། སྐབས་དེར་ཕྲན་བོད་ཆས་ཐོག་རྒྱ་གར་གྱི་ལྷམ་གྱོན་ཡོད་པ་ཁོང་གིས་
དེའི་ཚབ་ཏུ་ལྷམ་རྟིང་པ་ཙོག་ཙོག་དང་གྱོན་ཆས་སོགས་ཉོས་ཏེ་གྱོན་བཅུག་པར་
བརྟེན། ལའོ་ས་ནེའི་གཞུང་ལམ་གཟར་པོ་དེར་འགྲོ་དུས་དཀའ་ངལ་མི་ཉུང་བ་ཞིག་
འཕྲད་བྱུང༌། ཨ་མ་ལགས་ཀྱིས་དེ་སྔོན་གལ་སྲིད་ལྷམ་ཉིན་གང་གྱོན་ཏེ་རྐང་པ་
སྐྲངས་སྦོས་སོགས་བྱུང་ན། བརྗེ་ལེན་བྱེད་དགོས་རྒྱུ་ཞེས་ལམ་སྟོན་གནང་བ་གཏིང་
བརྗེད་ཀྱིས་ཉིན་གང་གྱོན་ཐལ་ཤོར།
ལྕམ་སྐུ་གྷེ་རེཊ་ཨེ་ཁི་མན་ལགས་ཀྱིས་ང་ཚོས་ལྟ་ཞིབ་བྱས་པའི་སློབ་གྲྭ་དེ་
ཚོའི་སློབ་ཕྲུག་རྣམས་ལོ་ན་ཆུང་བ་ཤ་སྟག་ལ་སོང་ཕྲན་ལ་འོས་འཚམས་མེད་པ་
གཟིགས་ཏེ། སུད་སིའི་མངའ་སྡེ་ཝའོཌ་ Vaud ཁོངས་གཏོགས་གྲོང་སྡེ་ལས་
ཁུངས་བྷེཛ་ Bex ཟེར་བའི་ཡེ་ཤུའི་སློབ་གྲྭར་སྐུ་ཞབས་ཅལ་ཛི་ཨེ་ཁི་མན་ལགས་
ཀྱིས་ཞལ་པར་ཞིག་ཕུལ་གནང་སོང་།
ལ་པེ་ལའོ་སི་ La_Pelouse ཟེར་བའི་སློབ་གྲྭ་དེ་ནི་རྒྱལ་ཁབ་འདྲ་མིན་
བཅུ་གཅིག་ཙམ་ནས་བུ་མོ་བཅུ་བདུན་ལས་མེད་པའི་སློབ་གྲྭ་ཆུང་ཆུང་ཞིག་རེད་
འདུག སྐུ་ཞབས་ཅལ་ཛི་ཨེ་ཁི་མན་ལགས་ཀྱིས་༸གོང་ས་མཆོག་གི་གཅུང་མོར་
སློབ་ཞུགས་བྱ་རྒྱུའི་ས་མིག་ཅིག་གནང་རོགས་ཞེས་འབོད་སྐུལ་ཞུ་དུས། དགེ་རྒན་
བཙུན་མ་ཚོས་༸གོང་ས་མཆོག་སུ་ཡིན་ཕྱག་དེབ་ཁག་ནང་རྩད་ཞིབ་གནང་དགོས་
ཀྱི་ཡོད་ཚོད་འདུག དེ་རྗེས་ཕྲན་ནས་སླར་ཡང་མཁོ་ཆས་རྣམས་ལྟོ་ཕད་ནང་བསྡུ་
གསོག་བརྒྱབ་སྟེ་ལྕམ་སྐུ་གྷེ་རེ ཊ་ལགས་དང་ཌ་ནེ་ལེ་ལགས་ལྷན་དུ་སེནཊ་མའོ་རི་
སིའི་ཉེ་འགྲམ་བྷེཛ་ཟེར་བའི་སློབ་གྲྭར་ཕྱིན་པ་ཡིན། སློབ་གྲྭའི་དགེ་ཆེ་བཙུན་མ་མའོ་
རི་སི་ཡ་ Mauricia ལགས་ཨིན་སྐད་ཚིག་འབྲུ་གཅིག་ཀྱང་བསྐྱོན་ཤེས་ཀྱི་མི་
འདུག་རུང༌། ཐོག་མའི་མཇལ་འཕྲད་དེ་ནི་ཧ་ཅང་ལེགས་པོ་བྱུང་བར་མ་ཟད། ཕྲན་
གྱིས་བོད་ཆས་གྱོན་པ་དེས་ཁོང་རྣམ་པ་ཡིད་དབང་འཕྲོག་པར་བྱས་སོང༌།
ལ་པེ་ལའོ་སིའི་སློབ་གྲྭ་དེ་ནི་ཤིང་ཁང་སྟར་པ་གཉིས་ལས་གྲུབ་པའི་གྲོང་གསེབ་
ཀྱི་ཁང་པ་རྙིང་གྲས་ཤིག་རེད་འདུག ཤིང་ཁང་གཅིག་གི་ནང་འཛིན་སྐྱོང་ཕྱག་
ལས་གནང་ས་དང༌། གསོལ་ཚིགས་ཁང༌། བཙུན་མ་ཚོའི་བཞུགས་ཤག་བཅས་
དང་། ཤིང་ཁང་གཞན་པ་དེ་བུ་མོའི་ཉལ་ཁང་དང་འཛིན་ཁང་རེད་འདུག
ཕྲན་རང་ཨེལ་སཱལ་ཝ་ཌོར་ El Salvador ནས་ཕེབས་པའི་མ་རི་ན་ལོ་
པེཛ་ Marina Lopez ལགས་དང་ཁང་མིག་མཉམ་དུ་འཁེལ་བྱུང༌། ཉིན་ཤས་
རྗེས་ཁོང་གིས་ཀོ་ལོམ་བི་ཡ་ནས་ཕེབས་པའི་ཨ་ལི་ས་དང་སེ་སི་ལི་ཡ། ཨིན་ཡུལ་
ནས་ཕེབས་པའི་ཇ་ནེཏ་གྷ་ཌི་ནར། ཨ་རི་ནས་ཕེབས་པའི་མའོ་ར། མེཀ་སི་ཁོ་
ནས་ཕེབས་པའི་ཀར་མན། སི་པན་ནས་ཕེབས་པའི་ཨ་ན། སུད་སི་ནས་ཕེབས་
པའི་གྷ་བི། ལི་ཏེན་ཚིན་ནས་ཕེབས་པའི་མོ་ནི་ཀ་དང༌། ཧིལ་དེ་གྷར་ཌེ། ཤེཌ་
ལར། ནུབ་ཇར་མན་ནས་ཕེབས་པའི་ཧན་ལོར། ཧོ་ལེནྡྲ་ནས་ཕེབས་པའི་མ་རི་
ཡན། ཨི་ཊ་ལི་ནས་ཕེབས་པའི་ལུ་སི་ཡ་སོགས་སློབ་ཕྲུག་ཚོར་ཕྲན་རང་ངོ་སྤྲོད་
གནང་སོང་། དུས་ཡུན་གང་ཙམ་སོང་ཟིན་སྟབས་སློབ་མ་རེ་ཟུང་གི་མིང་གསལ་པོ་
མི་དྲན་པས་དགོངས་སེལ་ཞུ་རྒྱུ་ཡིན།
ང་ཚོ་ཚང་མས་ཕ་རཱན་སིའི་སྐད་ཡིག་སྦྱོང་བརྡར་བྱེད་དགོས་པས་མོ་ལེ་
རིའི་ Moliere སྐད་ཡིག་ནང་སློབ་ཚན་ལེན་པ་ཡིན། ཞོགས་པ་ང་ཚོས་བརྡ་
སྤྲོད་རིག་པ་དང་རྒྱལ་རབས་སྦྱོང་དགོས། དེ་རྗེས་དགེ་རྒན་སྐྱ་བོ་ཞིག་གིས་སྒྱུ་
རྩལ་གྱི་བྱུང་རབས་ཀྱིས་མཚོན་པའི་སློབ་ཚན་རྣམས་བདུན་རེར་ཐེངས་གཉིས་
རེ་དང༌། གློག་བརྙན་པིང་ཤོག་བརྒྱུད་གནའ་རབས་ནས་དེང་རབས་བར་གྱི་སྒྱུ་
རྩལ་རིག་གནས་ཕྱུག་རིགས་རྣམས་སློབ་ཁྲིད་གནང་བ་དང༌། བཙུན་མ་ཚོས་མོ་
ཛཌ་ Mozart དང་ཆོ་པིན་ Chopin ཟེར་བ་རྣམས་སྐད་པར་སྒམ་གླུ་རྙིང་
ཞིག་གི་ཐོག་ནས་ངོ་སྤྲོད་གནང་གི་འདུག
དབྱར་དུས་ང་ཚོས་ཊེ་ནི་སི་རྩེ་བའམ་ཡང་ན་ཆུ་རྫིང་ནང་རྐྱལ་རྒྱག་
པ་དང༌། དགུན་དུས་ཉེ་འགྲམ་དུ་གངས་ཤུར་གློད་སར་འགྲོ་ཡི་ཡོད། ཕྲན་རང་
ཡེ་ཤུའི་འཁྲུངས་སྐར་ཐེངས་དང་པོ་སྲུང་བརྩི་ཞུ་སྐབས་སྐུ་ཞབས་ཅལ་ཛི་ཨེ་ཁི་
མན་སྟངས་དཔྱལ་གཉིས་ནས་གངས་ཤུར་གློད་བྱེད་ཀྱི་ཡོ་ཆས་ཆ་ཚང་གནང་
བྱུང༌། གངས་ཤུར་གློད་ནས་ཐུར་དུ་འགྲོ་བའི་མྱོང་ཚོར་དེ་ནི་ནམ་ཡང་བརྗེད་ཐབས་
མེད་པ་ཞིག་རེད་འདུག བཙུན་མ་མའོ་རི་སི་ཡ་ལགས་རྩེད་མོར་བྱང་པ་ཆེན་པོ་ཡོད་
པ་ཞིག་དང༌། ཁོང་གི་མདུན་དུ་ང་ཚོས་རྟག་ཏུ་ཕ་རཱན་སིའི་སྐད་ཐོག་ནས་སྐད་ཆ་
ཤོད་དགོས་ཀྱི་ཡོད།
ཕྲན་རང་བུ་མོའི་ནང་ནས་རྒན་ཤོས་ཡིན་སྟབས་ལ་པེ་ལའོ་སི་སློབ་གྲྭར་ལོ་
གཉིས་ལྷག་ཙམ་སྡོད་རིང་མགྲིན་ཚབ་པའི་ལས་ཁུར་བླངས་པ་ཡིན། མཛེས་སྡུག་
ལྡན་པའི་ཡུལ་ལྗོངས་བརྒྱུད་དེ་སྐར་མ་ ༤༥ ཙམ་གོམ་པ་བརྒྱབ་སྟེ་ཕྱིན་ན་སེནཌ་
མོ་རེ་སིར་སླེབས་པ་ཡིན། སྐབས་རེ་ང་ཚོ་སྤྱི་སྤྱོད་རླངས་འཁོར་རམ་སྣུམ་འཁོར་
ཆུང་བའི་ནང་ཉོ་ཆ་རྒྱག་པར་འགྲོ་ཡི་ཡོད་ཀྱང༌། ང་ཚོར་རྒྱུན་དུ་ལྟ་རྟོག་གནང་
མཁན་ཞིག་མཉམ་དུ་ཡོད་མུས་ཡིན། དེ་དུས་ཕྲན་རང་ལོ་ ༢༢ དང༌། མ་རི་ན་
ལགས་ལོ་ ༢༡ བུ་མོ་གཞན་རྣམས་ལོ་ ༡༨ ནས་ ༢༠ བར་སོན་པ་ཤ་སྟག་
ཡིན། ཉིན་གཅིག་རང་ཉིད་ཀྱི་ལས་འགན་མགྲིན་ཚབ་པ་ཡིན་པའི་ཆ་ནས་བཙུན་
མ་མའོ་རི་སི་ཡ་ལགས་ལ་ང་ཚོར་ཡིད་ཆེས་མེད་དམ་སོགས་དགེ་སྐྱོན་གཉིས་ཀའི་
སྐད་ཆ་ཚིག་ཁ་ཤས་བཤད་དགོས་བྱུང༌། རེས་གཟའ་ཉི་མ་དེ་ནས་བཟུང་ང་ཚོའི་
རྒྱབ་ལ་ལྟ་རྟོག་བྱེད་མཁན་གཏོང་རྒྱུ་མཚམས་འཇོག་གནང་སོང༌། དེ་ལྟ་ནའང་
བཙུན་མ་ཚོས་ང་ཚོ་སྒུག་བཞུགས་ཏེ་ཉལ་ཁང་དུ་འབྱོར་སྐབས་ལག་པ་གཏོང་བ་
སོགས་གནང་གི་ཡོད། སུད་སི་ཁུལ་དུ་ལག་པ་ཡང་ཡང་གཏོང་སྲོལ་ཡོད་པ་བཞིན་
ང་ཚོ་བུ་མོའི་ཁང་དགེ་བཙུན་མ་དེས་ཀྱང་ང་ཚོར་ལག་པ་བཏང་རྗེས་ཐ་མག་འཐེན་
ཡོད་མེད་སོགས་ཞིབ་འཇུག་གིས་ལོགས་སུ་འདོན་གྱི་ཡོད། སློབ་ཕྲུག་ཁག་གཅིག་
གིས་ཐ་མག་ཡང་ཡང་འཐེན་གྱི་ཡོད་སྟབས་ང་ཚོའི་ཉེ་འགྲམ་དུ་ཇ་ཁང་ཞིག་ཡོད་པ་
དེར་ཐ་མག་འཐེན་མཁན་མང་པོ་ཡོང༌། དེར་བརྟེན་རང་གི་སྐྲ་དང་གྱོན་གོས་སོགས་
ལ་ཐ་མག་གི་དྲི་མས་སྦགས་ཡོང་བསམས་ནས་རོགས་པ་ཚོས་གཡོལ་གང་ཐུབ་
བྱེད་ཀྱི་རེད།
ང་ཚོའི་གསོལ་ཚིགས་ཁང་ནང་ཅོག་ཙེ་ཆེ་ཆུང་གཉིས་ཡོད། བཙུན་མ་མའོ་རི་
སི་ཡ་ལགས་ཅོག་རྩེ་ཆེ་བའི་ཟུར་སྣེར་མཆོད་དཔོན་དང་ཞལ་སྤྲོད་དུ་བཞུགས་ཀྱི་
རེད། ང་ཚོས་ཉིན་ལྟར་སྡོད་ས་བརྗེ་པོ་རྒྱག་དགོས་ཀྱང་སོ་སོའི་རང་འདོད་ལྟར་
སྐད་ཆ་བཤད་བདེའི་ཆེད་ཅོག་རྩེ་ཆུང་བའི་རྐུབ་སྟེགས་ཐོབ་ན་དགའ་བ་བྱེད་ཀྱི་
ཡོད། ཅོག་རྩེ་ཆེ་བ་ཡོད་སར་བཙུན་མ་མའོ་རི་སི་ཡ་ལགས་དང་མཆོད་དཔོན་ལྷན་
དུ་ཕ་རཱན་སིའི་སྐད་ཐོག་ནས་རྒྱལ་རབས་ལོ་རྒྱུས་དང༌། ཆབ་སྲིད། རོལ་དབྱངས་
སོགས་ཀྱི་སྐོར་ཤོད་དགོས། ཕྲན་རང་ཕ་རཱན་སིའི་སྐད་ཕྲན་བུ་ལས་ཤེས་ཀྱི་མེད་
པས་སྦྱོང་བརྡར་བྱ་རྒྱུ་ཧ་ཅང་ཁག་པོ་འདུག་སྟབས་མ་རི་ན་ལགས་ནས་ཕྱག་རོགས་
གནང་བར་ཡང་ཡང་ཕེབས་ཀྱི་ཡོད། ཉིན་དགུང་ཁ་ལག་བཟས་རྗེས་གནམ་གཤིས་
ལེགས་ཉེས་ལ་མ་ལྟོས་པར་རྟག་ཏུ་ཤིང་ནགས་ཁྲོད་དང༌། སྟར་ཁ་དང་འབྲས་བུ་
བཏགས་པའི་སེའུ་སྡོང་པོ་སོགས་ཡོད་སར་ཆུ་ཚོད་གཅིག་ཙམ་རིང་འཆམ་འཆམ་
ལ་འགྲོ་ཡི་ཡོད།
ཀ་སྦུག་ཏུ་སེནཊ་མའོ་རི་སིའི་མཆོད་དཔོན་ཁག་གཅིག་ཡོད་པ་ཁོང་ཚོ་འདིར་གློ་
བུར་མཇལ་བར་ངོ་མཚར་ཆེན་པོ་བྱུང་། རང་ཉིད་སློབ་ཕྲུག་ཡིན་པའི་ཆ་ནས་ཕཱ་དར་
བྷ་ཊི་ Butti ལགས་ངོ་ཡག་པོ་ཤེས་ཀྱི་ཡོད། ཁོང་ནི་སློབ་གྲྭའི་ཉེ་འགྲམ་གྱི་ཞིང་
ཐང་ཆུང་ཆུང་ཞིག་ནང་ཕྱུར་བ་དང་རྔན་པ་ཙག་ཙིག་འཚོང་གི་ཡོད། ང་ཚོ་སློབ་ཕྲུག་
ཚོར་རེས་གཟའ་ཉི་མར་དངུལ་རག་དུས་ཁོང་གི་སར་རྔན་པ་ཉོ་བར་འགྲོ་ཡི་ཡོད།
ཨིསིཊར་ Easter ཏེ་ཡེ་ཤུ་བསྐྱར་གསོའི་དུས་ཆེན་ནམ་དབྱར་གསེང་སྐབས་
མོ་ནི་ཀ་ Monica དང་། ཧིལཌེ་གཌ་སི་ཁེན ཌ་ལར་ Hildegarde Schan-
dler གཉིས་ནས་ཁོང་ཚོའི་ཕ་མའི་ཟ་ཁང་ཡོད་ས་ལེ་ཏེན་ཚིན་ Liechtenstein
ས་ཁུལ་དུ་མགྲོན་འབོད་གནང་བ་ལྟར་ཕྱིན་པ་ཡིན། ཡེ་ཤུའི་ཆོས་ལུགས་ཉམས་
ལེན་གནང་མཁན་ནང་མི་ཚོའི་ས་ནས་ཡེ་ཤུའི་དུས་སྟོན་སྲུང་བརྩི་ཞུ་སྟངས་སྐོར་
ཡག་པོ་ཤེས་བྱུང༌། ལྕམ་སྐུ་མེ་ཌེམ་སི་ཁེནཌ་ལར་ Madame Schandler
ལགས་ནས་ཤ་དང་ཚལ་ལ་ཕྲན་གྱིས་རྒྱ་གར་ནས་ཁྱེར་ཡོང་བའི་སྨན་སྣ་དང་སུར་
པན་སོགས་བརྒྱབ་སྟེ། ཧངྒ་རིའི་ཟས་རིགས་རྣམ་གྲངས་མི་འདྲ་བ་བཟོས་གནང་བ་
ཟ་ཁང་ནང་ཡོང་མཁན་ཚོས་མཆོད་པ་དང་ང་ཚོས་བསྟན་བཤིག་སློང་རེས་བྱས་པ་
ཡིན། ཕྲན་རང་ལྕམ་སྐུ་སི་ཁེན ཌ་ལར་ལགས་དང་ལྷན་དུ་ལེ་ཏེན་ཚིན་གྱི་ས་ཁུལ་
འདྲ་མིན་དང༌། ཨོསྟྲིཡའི་རྒྱལ་ཁང་འགའ་ཞིག་ལ་ལྟ་སྐོར་དུ་ཕྱིན་པ་ཡིན།
ཕྲན་རང་བདུན་རེའི་གུང་གསེང་ཕལ་མོ་ཆེ་གྲོང་ཁྱེར་ཨོལ་ཏན་ནང་སྐུ་ཞབས་
ཨེ་ཁི་མན་ལགས་ཀྱི་གཟིམ་ཤག་ཏུ་འགྲོ་ཡི་ཡོད་པས། ཌ་ནེ་ལེ་ཨེ་ཁི་མན་ Dani-
elle Aeschiman ལགས་ངེད་གཉིས་གྲོགས་པོ་ཉེ་པོ་ཆགས་སོང་། གང་ལྟར་
ཡང་ཕྲན་རང་ཊོ་རོ་གྷན་ནང་ཡོད་པའི་བོད་ཕྲུག་ཚོ་ཐུག་འཕྲད་འགྲོ་རྒྱུ་གཏན་ནས་
བརྗེད་ཀྱི་མེད། དེ་དུས་བོད་ཕྲུག་ན་གཞོན་ ༡༦༠ ཙམ་སུད་སིའི་ཁྱིམ་ཚང་ཁག་
གིས་བདག་སྐྱོང་གནང་ཡོད། ངོས་ནས་སྐུ་ཞབས་ཨེ་ཁི་མན་ལགས་ནང་མི་ལྷན་
རྒྱས་ཀྱིས་ཐུགས་ཁུར་ཆེར་བསྐྱེད་འདི་ལྟ་བུ་གནང་བར་ཐུགས་རྗེ་བཀའ་དྲིན་ཆེ་ཞེས་
ཞུ་རྒྱུ་ཡིན། ཉིན་གཅིག་སྐུ་ཞབས་ཅལ་ཛི་ཨེ་ཁི་མན་ལགས་ཀྱིས་ངྷ་ས་ནས་བོད་
ཕྲུག་ ༤༠ ཐམ་པའི་ཚོ་ཁག་གཅིག་འབྱོར་གྱི་ཡོད་པས་གནམ་ཐང་དུ་བསུ་ལེན་
ཆེད་མཉམ་བསྐྱོད་བྱེད་དགོས་གསུངས་བྱུང༌། བོད་ཕྲུག་བུ་ཚབ་ཏུ་བླང་མཁན་ནང་
མི་རྣམས་ཀྱང་ང་ཚོའི་མཉམ་དུ་བསྒུགས་ནས་བསྡད་སོང་།
བོད་ཕྲུག་རྣམས་འདི་གར་འབྱོར་བ་དང་དགའ་ཚོར་ཆེན་པོ་བྱུང་བ་དང་ཆབས་
ཅིག་གློ་བུར་སྐྱོ་སྣང་ཞིག་ཀྱང་བྱུང༌། དེ་ནི་བུ་ཚབ་ཏུ་བླང་མཁན་བུད་མེད་ཚོས་
མིག་ཆུ་གཏོང་བཞིན་དུ། ངའི་ཕྲུ་གུ་ག་པར་འདུག ངའི་ཕྲུ་གུ་ག་པར་འདུག ཅེས་
བརྗོད་ཀྱི་འདུག འོན་ཀྱང་ཉམ་ཐག་པའི་ཕྲུ་གུ་དེ་ཚོས་གནས་ཚུལ་གང་ཡང་ཤེས་
ཀྱི་ཡོད་མ་རེད། རང་རེ་བོད་མི་ཚོ་ཛ་དྲག་དཀའ་ཉེན་ཆེ་བའི་དུས་འདིར་གཞི་རྩའི་
ཆ་ནས་བུ་ཚབ་ཏུ་འགྲོ་རྒྱུ་གོ་སྐབས་ཡག་པོ་ཡིན་པ་བསམ་གྱི་ཡོད་རུང་སེམས་ཀྱི་
གཏིང་ནས་བློ་ཕམ་པོ་ཞིག་བྱུང༌། གནམ་ཐང་དུ་ཉིན་དགུང་ཁ་ལག་བཟས་རྗེས་ཕྲུ་གུ་
རྣམས་ཁ་གྱེས་ཏེ་འགྲོ་སྐབས་རང་རང་གི་ཉེ་གྲོགས་དང་ཁ་བྲལ་འདོད་མེད་པའི་རྣམ་
འགྱུར་མཐོང་དུས་དངོས་གནས་སེམས་སྐྱོ་དགོས་པ་ཞིག་ཏུ་གྱུར།
དེ་ཉིན་ནས་བཟུང་ཁོང་ཚོ་ཚང་མ་བོད་སྐད་ཚིག་གཅིག་མི་ཤེས་པའི་ཁྱིམ་ཚང་
ཞིག་ནང་འགྲོ་དགོས་དུས་ཁོང་ཚོར་སྡུག་བསྔལ་ཇི་ཙམ་ཡོད་པ་ཤེས་ཀྱི་འདུག ཁོང་
ཚོ་ཐོག་མར་དྷ་ས་བུ་བཅོལ་ཁང་དུ་བསྡད་པ་དང༌། དེ་ནས་གནས་ངེས་མེད་ཅིག་
ཏུ་འགྲོ་དགོས་ཁ་བྲལ་བའི་སྡུག་བསྔལ། རིམ་པས་སྣུམ་འཁོར་ནང་བསྐྱོད་དེ་དིལླཱི་
གསར་པར་སླེབས་འབྱོར། དེ་རྗེས་སྔར་འགྲོ་མྱོང་མེད་པའི་གནམ་གྲུ་དང་སྣུམ་
འཁོར་ནང་བསྐྱོད་དེ་ད་ཆ་སོ་སོའི་གནས་སྟངས་གཏན་ནས་མི་ཤེས་པའི་མི་ཞིག་
གིས་མཉམ་དུ་འཁྲིད་འགྲོ་བ་སོགས། ཁོང་ཚོར་དཀའ་ངལ་འདྲ་མིན་སྣ་ཚོགས་
འཕྲད་པ་རྣམས་རྣམ་འགྱུར་གྱི་སྒོ་ནས་གསལ་མཚོན་ཐུབ་ཀྱི་འདུག
བུ་ཚབ་ཏུ་ལེན་མཁན་གྱི་ཁྱིམ་ཚང་རྣམས་ནི་ངོ་མཚར་སྐྱེ་དགོས་པ་ཞིག་
འདུག འོན་ཀྱང་ཕྲན་རང་སུད་སིར་ལོ་ཕྱེད་དང་གསུམ་སྡོད་རིང་ཕྲུ་གུ་ཁ་ཤས་ནུབ་
ཕྱོགས་པའི་མི་ཚེ་སྐྱེལ་སྟངས་གོམས་འདྲིས་ཐུབ་རྒྱུར་དཀའ་ངལ་འཕྲད་དེ། རེ་ཟུང་
དྷ་སར་ཕྱིར་ལོག་གཏོང་དགོས་པ་བྱུང་འདུག དེ་དང་ཕྱོགས་མཚུངས་བུ་ཚབ་ཏུ་
སྡོད་མཁན་ཕྲུ་གུ་ཚོར་དཀའ་ངལ་མང་པོ་ཞིག་འཕྲད་མུས་ཐོག རྒྱ་གར་ནས་ཕྲུ་གུ་
ཡོང་མཁན་ཇེ་མང་འགྲོ་བར་གདོང་ལེན་དང༌། ཁོང་ཚོར་ཤེས་ཡོན་སློབ་སྦྱོང་འཐུས་
སྒོ་ཚང་བ་ཞིག་སྤྲོད་རྒྱུ་སོགས་དཀའ་ངལ་ཆུ་གཉེར་ལྟ་བུ་སེལ་ཆེད། ང་ཚོས་ཕྲུ་
གུ་དེ་དག་ཚོ་ཁག་ཆུང་ངུར་ཕྱེ་སྟེ་ཁྱིམ་ཚང་གང་རུང་ཞིག་གིས་ཁོང་ཚོའི་ཕ་ཚབ་
མ་ཚབ་བྱས་ནས་ཕྱིའི་རྒྱལ་ཁབ་ཁག་ཏུ་གཏོང་རྒྱུ་ཐག་གཅོད་བྱས། དེ་འདྲ་བྱས་ན་
ཁོང་ཚོ་མཉམ་སྡོད་ཐུབ་པ་ཙམ་དུ་མ་ཟད་རང་གི་སྐད་ཡིག་རིག་གཞུང་སོགས་ཀྱང་
མི་བརྗེད་པའི་དགེ་མཚན་ཡོད་པར་བརྟེན། ཕྲུ་གུ་༢༠ ཐམ་པ་ཕ་རཱན་སི་པ་ཡི་
རེ་ནེ་སི་ FrenchPyrenees དང༌། བུ་མོ་དྲུག་ཡོད་པའི་ཚོ་ཁག་གཅིག་བེལ་
ཇི་ཡམ་དུ་བཏང་ཡོད། ཕྱི་ལོ་ ༡༩༦༠ ནས་ ༡༩༦༢ ལོ་བར་ཕྲུ་གུའི་ཚོ་ཁག་
གཅིག་ཇར་མན་དང༌། ཨིན་ཡུལ་པེ་སི་ཊོ་ལོ་ཇི་བུ་ཕྲུག་ཁྱིམ་སྡེ་བཅས་སོ་སོར་བཏང་
ཡོད། དེ་བཞིན་ཚོ་ཁག་མང་པོ་ཞིག་སུད་སི་ཊོ་རོ་གྷན་པེ་སི་ཊོ་ལོ་ཇི་བུ་ཕྲུག་ཁྱིམ་
སྡེར་བཏང་ཡོད། ཕྲུ་གུ་དེ་ཚོས་སློབ་སྦྱོང་སོགས་གང་ཅིར་དོ་ཁུར་འབད་བརྩོན་ཆེན་
པོ་བྱས་ཡོད་པར་མ་ཟད། ཁོང་ཚོ་ཁག་གཅིག་རྒྱ་གར་དུ་ལོག་སྟེ་ལོ་ཤས་རིང་བོད་
མིའི་བསྟི་གནས་གཞིས་ཆགས་དང་ཚོགས་པ་ཁག་གི་ནང་ཞབས་འདེགས་ཞུས་ཡོད།
ཕྱི་ལོ་ ༡༩༧༠ ལོ་ཙམ་ལ་ང་ཚོ་སྐྱབས་བཅོལ་བའི་གནས་སྟངས་ཅུང་ཡར་
རྒྱས་ཕྱིན་ཏེ། ཚོགས་པ་སྒྲིག་འཛུགས་ཁག་གིས་ཕྲུ་གུ་ཚོར་ལྟ་སྐྱོང་ཐུབ་པའི་གནས་
བབས་མཐོང་དུས། གཉེན་ཉེ་སོགས་ནང་མི་གཅིག་ཀྱང་མེད་པའི་དྭ་ཕྲུག་དང་། བུ་
ཚབ་ལེན་མཁན་ཁྱིམ་ཚང་རྣམས་ཀྱང་བོད་པའི་ཚོགས་པ་ཁག་དང་འབྲེལ་ཐག་ཉེ་རུ་
སོང་བ་སོགས་ཀྱིས་གནས་ཚུལ་དམིགས་བསལ་རིགས་ལ་མ་གཏོགས། དེ་མིན་
བོད་ཕྲུག་བུ་ཚབ་ཏུ་མི་སྤྲོད་རྒྱུའི་ཐག་གཅོད་བྱས། གང་ལྟར་ལོ་རབས་དྲུག་ཅུ་པའི་
འགོ་སྟོད་དུ་བཙན་བྱོལ་བོད་གཞུང་གི་གནས་སྟངས་ཧ་ཅང་སྐུ་མཉེལ་པོ་སྐྱབས་མེད་
མགོན་མེད་ལྟ་བུ་ཡིན། ཕྱི་ལོ་ ༡༩༧༥ ལོར་ཕྲན་རང་སུད་སིར་བསྐྱོད་སྐབས་
དེ་སྔོན་བུ་ཚབ་སྟེར་བའི་ཕྲུ་གུ་རྣམས་བསྐྱར་དུ་ཐུག་འཕྲད་བྱུང༌། སྐབས་དེར་ཁོང་
ཚོས་ང་ཚོ་བུ་ཚབ་ཏུ་སྟེར་དགོས་དོན་གང་ཡིན་ནམ། ཞེས་པའི་གལ་གནད་ཆེ་བའི་
དྲི་བ་བཏོན་པར་ལན་འདེབས་བྱ་རྒྱུར་སྐྱོ་སྣང་གི་ཚོར་བ་ཤུགས་ཆེ་བྱུང༌།
ངོས་ཀྱི་བསམ་པར་བུ་ཚབ་ཏུ་སྟེར་བ་འདི་ཧ་ཅང་ཐལ་ཆ་ཆེ་བའི་ཐབས་བྱུས་
ཤིག་རེད་འདུག་སྙམ། འོན་ཀྱང་བོད་མི་ ༢༠༠༠ ཙམ་ཡོད་པའི་སུད་སི་བོད་
མིའི་གཞིས་ཆགས་ལྟ་བུར་དམིགས་བསལ་བྱས་ཏེ་བཏང་བ་ལས། དེ་མིན་ད་ལྟའི་
དུས་སྐབས་སུ་ཕྱི་རྒྱལ་མི་རིགས་ཀྱི་ཁྱིམ་ཚང་ཁག་ནས་བོད་ཕྲུག་བུ་ཚབ་ཏུ་ལེན་
མཁན་ཧ་ཅང་དཀོན་པོ་ཆགས་ཡོད། གང་ལྟར་དེ་ནས་བཟུང་ཕྲུ་གུ་ཚོ་རང་གི་མི་རྩ་
འབྱུང་ཁུངས་དང་ཁ་བྲལ་ཏེ་འགྲོ་དགོས་བྱུང་མེད། དེ་ཙམ་མ་ཟད་བུ་ཚབ་ཏུ་ལེན་
མཁན་ཁྱིམ་ཚང་དོ་བདག་སོ་སོའི་ངོས་ནས་ཀྱང་མ་འོངས་པར་བོད་ཀྱི་རིག་གཞུང་
མི་ཉམས་རྒྱུན་འཛིན་ཐུབ་ཆེད། བུ་ཚབ་ཚོར་མཐུན་རྐྱེན་གང་ཐུབ་བསྐྲུན་རྒྱུའི་ཁག་
ཐེག་གནང་བ་སོགས་ཐུགས་འགན་ཆེན་པོ་བཞེས་ཡོད།
ངོས་ནས་ལ་པེ་ལའོ་སི་སློབ་གྲྭ་ནས་རྡོར་གླིང་གི་སློབ་གྲོགས་མང་པོ་ཞིག་ལ་
ཡིག་འབྲེལ་བྱེད་སྐབས། ང་ཚོ་མང་ཆེ་བ་སོ་སོའི་མདུན་ལམ་འདྲ་མིན་ཐོག་བསྐྱོད་
པའི་ཁོངས་ནས་སྲས་མོ་ཤཱནྟི་ལགས་དང་ཤ་ར་དྷ་ལགས་གཉིས་བལ་ཡུལ་དུ་ཕྱིར་
ལོག་ཕེབས་འདུག ཕྱི་ལོ་ ༡༩༦༣ ལོར་ངས་བལ་ཡུལ་རྒྱལ་པོའི་སྲས་མོ་ཤཱནྟི་
ལགས་ལ་བལ་ཡུལ་ནང་སྐྱབས་བཅོལ་དུ་འབྱོར་བའི་བོད་མི་ཚོར་མཐུན་འགྱུར་
རོགས་རམ་གནང་རོགས་ཞེས་འཕྲིན་ཡིག་ཅིག་ཕུལ་བ་ཡིན། ཁོང་གིས་ཆབ་སྲིད་
དང་འབྲེལ་བའི་གནད་དོན་མིན་ན་ཡབ་རྒྱལ་པོར་བཀའ་མོལ་ཞུ་ཆོག་ཅེས་ཞལ་
བཞེས་གནང་བྱུང༌། དེ་སྐབས་བརྨཱའི་ནང་དམར་ཤོག་ཚོགས་པའི་གནོན་ཤུགས་
ཇེ་ཆེར་འགྲོ་བཞིན་ཡོད་སྟབས་བཟཱུའི་གྲོགས་མོ་ཚོར་ཡིག་འབྲེལ་བྱེད་དཀའ་བར་
གྱུར། རྣམ་རྒྱལ་ལགས་ནས་གཅེན་པོ་བློ་བཟང་བསམ་གཏན་ལགས་ཨ་རི་ནས་
ཕྱིར་ལོག་གནང་སྟེ། ཕྱི་ལོ་ ༡༩༦༣ ལོར་ཕྲན་གྱི་གྲོགས་མོ་རྣམ་རྒྱལ་ལྷ་མོ་
ལགས་དང་གཉེན་སྒྲིག་གནང་སོང་ཞེས་རྡོར་གླིང་ནས་གནས་ཚུལ་ཞིག་འབྱོར་
བྱུང༌། སྟབས་མི་ལེགས་པ་ཞིག་ལ་ཕྲན་རང་ཁོང་རྣམ་གཉིས་ཀྱི་གཉེན་སྒྲིག་མཛད་
སྒོར་ངོ་བཅར་མ་ཐུབ། འོན་ཀྱང་རང་གི་གྲོགས་མོ་ཞིག་ང་ཚོའི་ཁྱིམ་ཚང་གི་ཁོངས་
མིར་གྱུར་པར་དགའ་ཚོར་ཆེན་པོ་བྱུང༌།
གཅུང་པོ་བསྟན་འཛིན་ཆོས་རྒྱལ་ལགས་རྒྱ་གར་ནང་ཕེབས་སྐབས་དགུང་
ལོ་ ༡༣ ལས་སོན་མེད། ཨ་མ་ལགས་ཀྱིས་ཁོང་ནོརཐ་པོའོནཊ་སེཎྜ་ཇོ་
སེཕ་ North Point St. Joseph སློབ་གྲྭར་གཏོང་བ་གནང་འདུག ཁོང་གིས་
ཕྲན་ལ་གནས་ཚུལ་ཐུང་ཙམ་འཁོད་པའི་ཕྱག་བྲིས་ཤིག་གནང་འབྱོར་བྱུང༌། དེ་དུས་
ཚ་མོ་མཁའ་འགྲོ་ཚེ་རིང་ལགས་ལོན་ཌོན་དང༌། ཚ་བོ་བསྟན་འཛིན་ངག་དབང་
ལགས་ཀེམ་བྷི་རིཇ་མཐོ་སློབ་ནང་སློབ་གཉེར་གནང་བཞིན་ཡོད།
ཨ་མ་ལགས་དང་གཅེན་མོ་གཉིས་ཀྱི་ཕྱག་བྲིས་རྟག་ཏུ་འབྱོར་གྱི་ཡོད་ལ་༸གོང་
ས་མཆོག་ནས་ཀྱང་ངོས་ཀྱི་ཁྱི་བཀྲ་ཤིས་དང་ཁོའི་བྱེད་སྟངས་བྱེད་ལུགས་སོགས་
འཁོད་པའི་ཕྱག་བྲིས་སྩལ་འབྱོར་ཡོང་གི་ཡོད། ཕྱག་བྲིས་ཚང་མའི་ནང་སློབ་སྦྱོང་
རྒྱུན་འཁྱོངས་བྱ་རྒྱུ་གལ་ཆེ་ཡིན་སྐོར་དང༌། དེ་རྗེས་རྒྱ་གར་ནང་གང་མྱུར་ལོག་
སྟེ་༸གོང་ས་མཆོག་ལ་ཕྱག་རོགས་དང༌། བོད་ཀྱི་རྩ་དོན་ཐོག་ཞབས་འདེགས་ཞུ་
དགོས་ཞེས་སློབ་སྟོན་གཅིག་མཚུངས་གནང་འདུག ཕྲན་རང་དྷ་སར་ཡོད་སྐབས་
༸གོང་ས་མཆོག་ནས་འཆར་ཅན་ BBC རླུང་འཕྲིན་གསན་གྱི་ཡོད། ༸གོང་ས་
མཆོག་ལ་དགེ་རྒན་བསྟེན་ཏེ་གསན་སྦྱོང་གནང་རྒྱུའི་དུས་ཚོད་མེད་སྟབས། རླུང་
འཕྲིན་གསན་པའི་ཐོག་ནས་ཨིན་ཇི་ཐུགས་སྦྱོང་གནང་བར་མ་ཟད། The Vicar
of Wakefield ཞེས་པའི་ཨིན་ཇིའི་སྔ་རབས་ཀྱི་རྩོམ་རིག་ཀྱང་ལྗགས་ཀློག་གནང་
གི་འདུག ༸གོང་ས་མཆོག་གིས་བསྐུར་གནང་མཛད་པའི་ཨིན་ཡིག་ཕྱག་བྲིས་
ཚོས་དམིགས་བསལ་སེམས་ཚོར་སྐྱེན་པོ་ཞིག་ཡོང་བ་ལྟར་རང་ངོས་ནས་བརྩི་
མཐོང་ཆེན་པོ་ཞུ་ཡི་ཡོད།
ང་ཚོ་རྟག་ཏུ་ཡིག་འབྲེལ་ཡོད་པར་བརྟེན་རྒྱ་གར་ནང་གི་བཙན་བྱོལ་བོད་
མིའི་གནས་སྟངས་དང༌། ྋགོང་ས་མཆོག་གིས་རྩ་ཁྲིམས་དང་ལྡན་པའི་མང་གཙོ་
ཚད་ལྡན་ཞིག་ཡོང་ཐབས་དགོངས་པར་བཅངས་ཀྱི་ཡོད་པ། དེ་བཞིན་བོད་མི་
མང་སྤྱི་འཐུས་སྐབས་དང་པོའི་འོས་མིའི་སྐོར་སོགས་ཀྱི་གནས་ཚུལ་ཤེས་རྟོགས་
ཡོང་མུས་ཡིན། ྋགོང་ས་མཆོག་ནས་བོད་མི་མང་ཚོགས་ལ་བསམ་ཚུལ་ཇི་ཡོད་
ཐོག་མར་རྩ་ཁྲིམས་ཀྱི་འཆར་ཟིན་ཞིག་འགྲེམས་སྤེལ་གནང་བ་དང༌། དེ་རྗེས་ཕྱི་
ལོ་ ༡༩༦༣ ཕྱི་ཟླ་ ༣ ཚེས་ ༡༠ ཉིན་མ་འོངས་བོད་ཀྱི་རྩ་ཁྲིམས་ཟིན་བྲིས་
ཡོངས་ཁྱབ་གསལ་བསྒྲགས་བསྐྱངས་པ་དེའི་ཐད་ལོ་གཉིས་ཙམ་ཕྱག་ལས་གནང་
ཡོད་འདུག ཕྱག་བྲིས་ཁག་གི་ནང་ལམ་སྟོན་རིམ་པར་ཕེབས་པ་བཞིན་རང་ངོས་
ནས་བོད་མིའི་རྩ་དོན་ཐོག་སྲི་ཞུ་ཞབས་འདེགས་ཞུ་རྒྱུར་ཆོད་སེམས་ཇེ་བརྟན་དུ་
གྱུར། ནང་མི་རྣམས་ལ་སྐུ་ངལ་ཇི་ཙམ་འཕྲད་ཀྱི་ཡོད་སྐོར་སོགས་གནས་ཚུལ་ཆ་
ཚང་ཤེས་རྟོགས་ཡོང་བ་དང་ཆབས་ཅིག་རྒྱ་གར་ནང་ཕྱིར་ལོག་བྱ་རྒྱུའི་དུས་ཚོད་
ཀྱང་ཇེ་ཉེ་ཇེ་ཉེར་སླེབས།
མཐར་ཕྱི་ལོ་ ༡༩༦༢།༡༩༦༣ ལོར་སུད་སིར་ལོ་ཕྱེད་དང་གསུམ་དང༌། ཨིན་
ཡུལ་དུ་ཟླ་བ་བདུན་བསྡད་པའི་དུས་ཚོད་ཧ་ཅང་མགྱོགས་པོ་འགྲོ་བའི་ཚོར་སྣང་
དང་། ཡོ་རོབ་ནང་བསྡད་པ་དེས་ཕན་ཐོགས་དགེ་མཚན་ཆེ་བ་བྱུང་སོང་སྙམ།
ཕྲན་རང་བོད་ཆས་གྱོན་ཏེ་རྒྱལ་ས་པེ་རི་སིར་ཕྱིན་ནས་སོར་བཱན་ Sor-
bonne གྲོང་ཁྱེར་དུ་སློབ་སྦྱོང་བྱེད་བཞིན་པའི་གྲོགས་མོ་ཌ་ནེ་ལེ་ཨེ་ཁི་མན་ལགས་
ཀྱི་སར་བདུན་ཕྲག་གཅིག་རིང་མཉམ་དུ་བསྡད་པ་ཡིན། ཁོང་གི་སྡོད་སའི་ཉེ་འགྲམ་
སེནཊ་མ་ཡི་ཁེལ་ Saint Michel གཞུང་ལམ་དུ་ངོས་རང་ལ་ཁང་མིག་གཅིག་
གླས་འདུག ཌ་ནེ་ལེ་ལགས་དང་ཕྲན་གཉིས་ཞོགས་ལྟར་མཁའ་རླུང་གཙང་མ་ཡོང་
སར་འགྲོ་བ་དང་། ཉིན་དགུང་ཁ་ལག་སྐབས་འགྲེམས་སྟོན་ཁང་གི་འཚིག་ཇ་འཐུང་
སར་འཛོམས་ཤིང་། ཕྱི་དྲོ་འཛིན་གྲྭའི་ཕྱི་ལ་བསྒུགས་ཏེ་སྡོད་ཀྱི་ཡོད། ཕྲན་རང་
འགྲེམས་སྟོན་ཁང་གི་སྲོལ་རྒྱུན་རི་མོའི་འཆར་སྣང་དང༌། ཨི་ཕེལ་ཊོ་ཝར་ Ei-
ffel Tower ལྟ་བུ་བསྔགས་བརྗོད་འོས་པའི་སྤྲོ་འཆམ་བྱེད་ཡུལ་གྱི་རི་མོ་བཅས་
ལ་བལྟས་ཏེ་བརྗེད་པར་དཀའ་བའི་དུས་ཚོད་ཅིག་བསྐྱལ་རྒྱུ་བྱུང་།
དགོང་དྲོ་ཞིག་ང་ཚོ་སྣུམ་འཁོར་གླས་ནས་ Moulin Rouge གྲོང་ཁྱེར་ནང་
ལྟ་སྐོར་དུ་འགྲོ་རྒྱུ་བྱས་པ་ཡིན། སྣུམ་འཁོར་གྱི་ཁ་ལོ་བ་དེས་ཅུང་ཟད་སྟབས་བདེ་
མེད་པའི་ཚུལ་གྱིས་ཤེལ་སྒོའི་ནང་ཧང་སང་མདོག་གིས་ལྟ་ཡི་འདུག ཕལ་ཆེར་ཕྲན་
ནས་བོད་ཆས་གྱོན་པ་དང༌། ཌ་ནེ་ལེ་ལགས་ལོ་ན་ཉི་ཤུ་ལས་གཞོན་པ་ལྟ་བུ་མཐོང་
སྟེ་ང་ཚོ་གང་ནས་ཡོང་པ་ཡིན་ནམ་སྙམ་ཡ་མཚན་སྐྱེས་ཡོད་ཚོད། དེ་རྗེས་ཁ་ལོ་
བས་གློ་བུར་དམག་སྤྱི་ཌི་གོལ་ de Gaulle སྐུ་གཤེགས་ཏེ་རྒྱལ་ས་པེ་རི་སིའི་
གཞུང་ལམ་ཐོག་དཀའ་རྙོག་འཇིགས་སྣང་གི་གནས་ཚུལ་ཞིག་བྱུང་འདུག་པས། དེ་
རིང་དགོང་དྲོ་ཁྱེད་རང་གཉིས་ཕྱི་ལ་མ་ཕྱིན་པར་ནང་ལ་ལོག་ན་ལེགས་ཚུལ་ལམ་
སྟོན་བྱས་བྱུང༌། སང་ཉིན་དེར་ཌ་ནེ་ལེ་ལགས་ཞོགས་ཇ་མཆོད་པར་ཕེབས་སྐབས་
གད་མོ་དགོད་བཞིན་དུ་དམག་སྤྱི་དེ་ཉིད་སྐུ་ཁམས་བདེ་པོ་ཡིན་ལུགས་བརྗོད་
བྱུང༌། འོན་ཀྱང་ཁ་ལོ་བས་སེམས་ཁྲལ་བྱེད་སྟངས་དེས་དམག་དཔོན་དེ་ཡིད་འཕྲོག་
པོ་ཞིག་ཡོད་པའི་ཚོར་སྣང་བྱུང༌།
མ་རི་ན་ལོ་པེཛ་ལགས་དང་ཕྲན་གཉིས་སྤྱི་སྤྱོད་རླངས་འཁོར་ནང་ཞུགས་
ཏེ་སུད་སིའི་གྲོང་ཁྱེར་ལུ་ག་ནོ་ Lugano ལ་བསྐྱོད་ནས་ཨི་ཊ་ལིའི་རྒྱལ་ས་
རློམ་ Rome དང༌། ཕོ་ལོ་རེན་སི་ Florence པོམ་པཱི་ Pompeii སི་སི་
ལི་ Sicily བཅས་ས་ཁུལ་ཁ་ཤས་ལ་ལྟ་སྐོར་དུ་འགྲོ་རྒྱུ་བྱས་པ་ཡིན། དེ་སྐབས་
སྐད་སྒྱུར་མཉམ་དུ་ཡོད་པའི་ཇར་མན་དང༌། བེལ་ཇི་ཡམ། ཨ་རི་བ་སོགས་ཡུལ་
སྐོར་སྤྲོ་འཆམ་པ་དེ་ཚོའི་ནང་ནས་ང་གཉིས་ལོ་ན་ཆུང་ཤོས་རེད་འདུག ཕྲན་རང་
སྔར་རྒྱུན་ལྟར་བོད་ཆས་གྱོན་ཡོད་པར་གྲོང་ཁྱེར་ཕོ་ལོ་རེན་སིའི་ཚོང་ཁང་དང་ཟ་ཁང་
གི་ཕྱི་ལ་ཡོད་པའི་ཨི་ཊ་ལིའི་མི་ཚོས་ཧང་སང་མདོག་ཁ་པོས་ངའི་མགོ་ནས་མཇུག་
བར་བལྟས་ཏེ་མཐའ་སྐོར་དུ་ཟིང་ཆས་ཁེངས་སོང༌། མ་རི་ན་ལགས་གློ་བུར་ཁོང་ཁྲོ་
ལངས་ཏེ་ཚོང་ཁང་ཞིག་ནང་སྨད་གོས་སྦྱར་མ་དང་སྟོད་ཐུང་ཉོ་བར་ཁྲིད་ཅིང་། དེ་
དག་གྱོན་རྗེས་ཨི་ཊ་ལིའི་མི་ཚོས་ཕྲན་རང་ཉི་ཧོང་པའི་ཡུལ་སྐོར་སྤྲོ་འཆམ་པ་དང་
མཉམ་དུ་ཁྲིད་བྱུང༌།
ཕྲན་རང་ལོ་ཤས་རིང་ནང་མི་རྣམས་དང་རྒྱང་ཁད་ཆོད་དེ་གནས་ཀྱང་རང་ཉིད་
ཀྱི་བྱ་སྤྱོད་དང་ལས་དོན་གང་ཅིར་ནང་ཆོས་ཀྱི་ཤུགས་རྐྱེན་སྔར་མུས་བཞིན་གནས་
ཡོད། རྒྱ་གར་ནང་ཡེ་ཤུའི་ཆོས་ལུགས་པ་ཡོད་པ་ཤེས་ཀྱི་ཡོད། བཙུན་མ་ཨན་
ཏོ་ནེཏ་ Sister Antoinette ལགས་ལྟ་བུའི་ཆོས་ལུགས་ཁྱབ་སྤེལ་གྱི་ལྟ་བ་
ཤུགས་ཆེ་ཡོད་པ་ཞིག་འཕྲད་མྱོང་ཡོད་ཀྱང༌། རང་རྒྱུད་ལ་ནང་ཆོས་ཀྱི་རྩ་བ་བརྟན་
པོ་ཚུགས་ཟིན་སྟབས་སངས་རྒྱས་ཀྱི་ཆོས་ལ་དད་པ་ཇེ་ཆེར་འགྲོ་ཡི་འདུག  ཡེ་
ཤུའི་ ལྷ་ཁང་སོགས་ཀྱི་ནང་གཏན་སློབ་ཀྱི་སློབ་ཕྲུག་གཞན་དང་མཉམ་དུ་ཧེལ་མེ་
རི་ Hail Mary དང༌། ཨ་ཝར་ཕཱ་དར་ Our Father སོགས་མཆོད་བརྗོད་
འདོན་གྱི་ཡོད་ཀྱང༌། རང་ཉིད་ལོ་ན་བཅུ་གཉིས་སོན་པ་ནས་བཟུང་ནང་ཆོས་ཀྱི་
གཟུངས་སྔགས་རྣམས་གསོག་གང་ཐུབ་བྱས་པ་ཡིན།
གང་ལྟར་ཡང་བཙུན་མ་རྣམ་པ་ཚོའི་སློབ་སྟོན་འོག་རང་ཉིད་ཀྱི་བསམ་བློ་གཏོང་
ཕྱོགས་ཐད་ཡར་རྒྱས་བྱུང་སྙམ་གྱི་འདུག ཕྲན་རང་༸གོང་ས་མཆོག་གི་གཅུང་མོ་
ཡིན་པའི་ཆ་ནས་དེ་གའི་སློབ་གྲོགས་གཞན་ལས་ང་ལ་ཐུགས་རེ་ཆེ་བ་གནང་གི་
ཡོད་པ་སྨོས་མི་དགོས། ༧གོང་ས་མཆོག་གི་སྐོར་ལ་བཀའ་མོལ་གསུང་སྐབས་ཁོང་
ཚོས་ཐོག་མར་ཆོས་ཕྱོགས་ཀྱི་དབུ་ཁྲིད་དགེ་སློང་ཞིག་ཡིན་པ་མ་གཏོགས། ཆབ་
སྲིད་ཀྱི་ཐུགས་འགན་ཆེན་པོ་བཞེས་དགོས་བྱུང་སྐོར་དགོངས་པར་འཁོར་གྱི་མི་
འདུག གཞན་ཡང་རང་ངོས་ནས་རྒྱུན་དུ་ཆོས་ལུགས་ཚང་མ་གཞན་ཕན་གྱི་གཞི་
རྩ་ལས་བྱུང་བ་ངོས་འཛིན་བྱེད་ཀྱི་ཡོད་སྟབས་ཁ་ཆེ་དང༌། ཧིནྡུ། ཡེ་ཤུ་སོགས་
ཆོས་ལུགས་འདྲ་མིན་ཚང་མའི་སློབ་ཕྲུག་དང་མཉམ་དུ་འགྲོགས་འདྲིས་བྱེད་སྐབས་
དམིགས་བསལ་དཀའ་ངལ་འཕྲད་མ་བྱུང་། རང་ཉིད་ཀྱི་ངོས་ནས་ཡ་རབས་བཟང་
སྤྱོད་དང༌། བྱམས་བརྩེ། ཉེ་སྙོམས་དྲང་བདེན། བདེན་པ་སོགས་ནི་འཛམ་གླིང་
ཁྱོན་ཡོངས་ཀྱིས་བརྩི་མཐོང་བྱ་ཡུལ་གྱི་བཟང་པོའི་ཡོན་ཏན་ཡིན་པ་ངོས་འཛིན་ཞུ་གི་
ཡོད། དེ་དག་ནི་རང་ཉིད་ཀྱི་ཤེས་ཡོན་སློབ་སྦྱོང་གི་གཞི་རྩ་ཡིན་པར་མ་ཟད། ནང་
པ་སངས་རྒྱས་པའི་ཆོས་ཀྱི་སྙིང་པོ་ཡང་ཡིན།
ཐོག་མའི་དུས་ནས་རང་རྒྱུད་ལ་བསམ་ཚུལ་འདི་ལྟར་ཡོད་པར་བརྟེན་འདོད་
དོན་ཡོངས་རྫོགས་གྲུབ་པར་མ་ལྟོས་པར། ནང་པ་སངས་རྒྱས་པའི་ལྟ་གྲུབ་ལ་
སློབ་སྦྱོང་མུ་མཐུད་བྱེད་འདོད་ཡོད། ཕྱི་ལོ་ ༡༩༧༠ ལོར་ཕྲན་རང་རྒྱ་གར་དུ་
བུ་ཕྲུག་ཁྱིམ་སྡེའི་འགན་ཁུར་ལེན་སྐབས་རེ་ཞིག་ལས་དོན་མཚམས་འཇོག་བྱེད་
དགོས་སྙམ་པ་དྲན་བྱུང༌། དེ་རྗེས་ཕྲན་རང་བླ་མས་གསུང་ཆོས་གནང་བ་གསུང་
སྒྱུར་གྱིས་ཨིན་སྐད་ཐོག་བསྒྱུར་པའི་ཉིན་གྲངས་བཅུ་གཉིས་རིང་གསུང་ཆོས་ཞུ་
བར་ཕྱིན་པ་ཡིན། ལོ་ན་གཞོན་པའི་དབང་གིས་གནད་དོན་ཆ་ཚང་རྟོགས་རྒྱུ་ཁག་
པོ་བྱུང༌། བོད་བརྒྱུད་ནང་བསྟན་གྱི་ཆོས་ལུགས་ནི་རིགས་པའི་ལམ་ནས་བརྟག་
ཅིང་དཔྱད་ནས་འཇུག་པ་མ་གཏོགས། ཡེ་ཤུའི་ཆོས་ལུགས་ལྟར་དད་པའི་རྗེས་སུ་
འབྲངས་ནས་འཇུག་པ་ཞིག་རེད་མི་འདུག དེར་བརྟེན་ནང་ཆོས་ལ་འཇུག་པར་ཐོག་
མར་དགེ་བའི་བཤེས་གཉེན་མཚན་ཉིད་ལྡན་པ་ཞིག་འཚོལ་རྒྱུ་གལ་ཆེ་ཡིན་པ་ཙམ་
དུ་མ་ཟད། དེའི་དྲུང་ནས་ཆོས་ཞུས་ཏེ་མི་ཤེས་པ་རྣམས་བཀའ་འདྲི་དོགས་གཅོད་
ཞུས་ན་དཀའ་གནད་མང་པོ་སེལ་ཐུབ་པ་གདོན་མི་ཟ།
ཚན་རིག་དང་འཕྲུལ་ཆས་ཡར་རྒྱས་འགྲོ་བཞིན་པའི་དུས་རབས་འདིར་ནང་
ཆོས་ནི་རྒྱལ་ཁབ་དང༌། མི་རིགས། མི་སྒེར་བཅས་ཚང་མའི་བློ་སེམས་འགུགས་
ནུས་ཆེ་ཤོས་ཤིག་ཆགས་ཡོད། ཡེ་ཤུའི་ཆོས་ལུགས་སྤྱི་དང༌། བྱེ་བྲག་ཡེ་ཤུའི་
ཆོས་ལུགས་གསར་མ་སོགས་ཀྱི་ནང་མིའི་བསམ་བློ་བཅོས་ཐབས་ཐད་འདོད་བློ་
ཁེངས་པའི་ལན་ཞིག་རྙེད་རྒྱུ་ཁག་པོ་ཡོང་གི་ཡོད་འདུག གལ་ཏེ་ང་ཚོས་ཡེ་ཤུའི་
ཆོས་ཉམས་ལེན་བྱེད་མཁན་རྣམས་ལྷ་ཡུལ་དུ་འགྲོ་བ་དང༌། དེ་མིན་རྣམས་དམྱལ་
ཁམས་ནང་འགྲོ་ཡི་རེད་ཅེས་བཤད་པ་ཡིན་ན། དེ་ལ་དགག་པ་མེད་པའི་ཐོག་ནས་
ལམ་སང་ཡིད་ཆེས་བྱེད་ཐུབ་བམ། དེ་བཞིན་ཡེ་ཤུའི་ཆོས་དད་པ་མིན་པ་རྣམས་
མཐར་ཐུག་གི་བདེ་བ་ཐོབ་མི་ཐུབ་པའམ། ཡང་ན་མེ་ལྕེའི་ནང་གཏན་དུ་བསྲེག་གི་
རེད་ཅེས་བཤད་པ་དེ་དག་ང་ཚོས་ལས་སླ་པོར་ཁས་ལེན་བྱེད་ཐུབ་པ་འདུག་གམ།
ནང་པ་སངས་རྒྱས་པའི་ཆོས་ཀྱི་ནང་སེམས་ཅན་རང་རང་གིས་ལས་གང་ཞིག་
བསགས་པ་དེའི་འབྲས་བུ་རང་ཉིད་ཀྱིས་མྱོང་བར་གསུངས་པ་དེ་རང་གི་སེམས་ལ་
ཧ་ཅང་འཇུག་པོ་བྱུང༌། དེ་བཞིན་སངས་རྒྱས་པའི་ཆོས་ཀྱི་ནང་གལ་ཏེ་གང་ཟག་སོ་
སོའི་ངོས་ནས་དཀར་པོ་དགེ་བའི་ལས་ལ་འཇུག་ཚེ་དེའི་རྣམ་སྨིན་འབྲས་བུ་བདེ་
བྱུང་བ་དང༌། ནག་པོ་མི་དགེ་བའི་ལས་ལ་འཇུག་ཚེ་དེའི་འབྲས་བུ་སྡུག་བསྔལ་བྱུང་
བ་བཅས་གསུངས་ཡོད། གང་ལྟར་ལས་མི་དགེ་བའི་འབྲས་བུ་སྡུག་བསྔལ་མྱོང་
དགོས་པ་དེ་ཡང་རྟག་པའི་རང་བཞིན་ཞིག་མིན་ཞིང་། གང་ཡིན་ཟེར་ན། ནང་པའི་
གཞུང་ནང་འདུས་བྱས་ཀྱི་ཆོས་ཐམས་ཅད་འགྱུར་བའི་རང་བཞིན་ཡིན་པ་གསུངས་
པའི་ཕྱིར། དཔེར་ན། གལ་ཏེ་ང་ཚོས་ས་བོན་ངན་པ་ཞིག་བཏབ་ཚེ་དེའི་མྱུ་གུ་ངན་
པ་སྐྱེ་བ་དང༌། ཕྱོགས་མཚུངས་ས་གཞི་དེར་ས་བོན་ཡག་པོ་ཞིག་བཏབ་ཚེ་དེའི་
འབྲས་བུ་སྟོན་ཐོག་ཀྱང་ཡག་པོ་བྱུང་བ་ཆོས་ཉིད་ཡིན་པ་ཤེས་ཀྱི་ཡོད་རེད། དེར་
བརྟེན་རྒྱུ་བཟང་ངན་ཇི་ལྟར་བཏབ་པ་ལྟར་འབྲས་བུ་འབྱུང་བའི་དཔེ་བཞིན་དུ་རང་
རང་སོ་སོའི་ལས་བཟང་ངན་ལ་ལྟོས་ཏེ་འབྲས་བུ་བདེ་སྡུག་མྱོང་དགོས་པས་རང་རང་
གིས་ལས་ཇི་འདྲ་བསགས་མིན་ལ་རག་ལུས་པ་ཡིན།
ང་ཚོའི་གྲོགས་པོ་ཁག་གཅིག་གིས་ཡེ་ཤུའི་བརྗོད་ཚུལ་ལ་གདོང་ལེན་བྱེད་
ཐུབ་པར་ཐ་མ་ཡེ་ཤུའི་ཆོས་ལུགས་ལ་ཞུགས་དགོས་པ་བྱུང་ཡོད། ཕྲན་རང་ལོ་རེ་
ཊོར་ལོ་མང་པོ་དེ་ཙམ་བསྡད་ཀྱང་ནང་པ་སངས་རྒྱས་པའི་ཆོས་ལ་ཡིད་ཆེས་དང་
དད་པ་ཆེ་རུ་ཕྱིན་པའི་ཚོར་སྣང་བྱུང་།
ཆོས་སྡེ་ཞིག་གི་སློབ་གྲྭའི་ནང་མི་ཚེ་བསྐྱལ་དུས་ང་ཚོ་ཚང་མར་རང་
བཞིན་ཤུགས་རྐྱེན་ཐེབས་ཀྱི་ཡོད། ང་ཚོའི་སློབ་གྲྭའི་ནང་དཔེ་དེབ་རྣམས་ཁྲོམ་
བསྒྲགས་ཆོག་མིན་ཞིབ་བཤེར་བྱེད་ཀྱི་རེད། དཔེར་ན་ཧེ་མིང་ཝེ་སིས་བརྩམས་
པའི་ A Farewell to Arms ཞེས་པའི་དཔེ་དེབ་ལྟ་བུ་སློབ་གྲྭའི་དཔེ་
མཛོད་ཁང་ནང་བཞག་ཆོག་གི་མེད། འོན་ཀྱང་ངོས་རང་ལ་སྐུ་ཞབས་ཅལ་ཛི་ཌི་
ཁན་ Charles Dickens ལགས་ཀྱིས་བརྩམས་གནང་ཕ་རཱན་སིའི་རིག་གནས་
གསར་བརྗེའི་སྐབས་ཕ་རཱན་སིའི་མི་ཞིག་དང་ཁོ་པའི་ངོ་འདྲ་ཨིན་ཇིའི་མི་གཉིས་ཀྱི་
སྒྲུང་དེབ་ཅིག་རག་བྱུང༌། དེབ་དེའི་ནང་ཁོང་ཚོ་གཉིས་ཀས་དགའ་ས་བུ་མོ་གཅིག་
ཡིན་པར་མ་ཟད་ཁོང་གཉིས་གྲོགས་པོ་ཡིན་ཞིང་། ཕ་རཱན་སིའི་སྐུ་དྲག་དེ་གནམ་
གྲིས་གཅོད་གྲབས་བྱེད་མཚམས་ཨིན་ཇིའི་མི་དེས་རང་གི་གྲོགས་པོའི་ཚེ་སྲོག་སྐྱོབ་
ཕྱིར་རང་ཉིད་ཁོ་པའི་ངོར་བརྫུས་པ་བཅས་ཀྱི་སྐོར་རྣམས་ཡ་མཚན་ཅན་གྱི་དྲན་
སྐུལ་ཞིག་ཏུ་མངོན། ང་ཚོས་ཨིན་ཇིའི་རྩོམ་རིག་ཚད་ལྡན་ལས་གཞན་པའི་མིལ་
སི་ Mills དང༌། བྷུན་ Boon ལྟ་བུ་ཕོ་མོའི་བརྩེ་གདུང་གི་དགའ་པོའི་བརྩམས་
སྒྲུང་རིགས་ཀྱང་གསང་ཐབས་ཀྱིས་མཚན་མོ་ཉལ་སའི་ནང་གློག་བཞུ་སྤར་ནས་
ཀློག་གི་ཡོད།
ལ་པེ་ལའོ་སིར་བཙུན་མ་ཚོས་ང་ཚོར་གློག་བརྙན་འཆར་ཅན་སྟོན་གྱི་ཡོད་
ཀྱང་དམ་བསྒྲགས་ཧ་ཅང་ཆེན་པོ་གནང་གི་རེད། དཔེར་ན་གློག་བརྙན་ནང་ཕོ་མོ་
ཕན་ཚུན་འོ་བྱེད་པ་སོགས་ཐོན་ཚེ་བཙུན་མ་ཚོས་ལམ་འཕྲལ་གློག་བརྙན་སྟོན་
མཚམས་འཇོག་གི་རེད། སྐབས་དེ་དུས་ཀྱི་བུ་མོ་ན་གཞོན་ཚང་མའི་འཆར་སྣང་དེ་
སྐུ་ཞབས་ཨེལ་ཝི་སི་པེ་རིས་ལེ་ Elvis Presley ལགས་ཆགས་ཡོད། ཉིན་
གཅིག་གྲོགས་མོ་ཚོས་སེནྜ་མོ་རི་སི་གློག་བརྙན་ཁང་ནང་སྐུ་ཞབས་ཨལ་ཕཌ་ཧི་ཏི་
ཀོཁ་ Alfred Hitchcock ལགས་ཀྱིས་བཟོས་པའི་ས་ཡི་ཁོ་ Psycho ཞེས་
པའི་གློག་བརྙན་ལྟ་བར་ཁྲིད་བྱུང༌། གློག་བརྙན་དེའི་ནང་མང་ཆེ་བ་མི་གསོད་ཁྲག་
སྦྱོར་གྱི་ལེ་ཚན་ཤ་སྟག་རེད་འདུག་པ་དངངས་སྐྲག་ཆེན་པོ་བྱུང༌། ཕྲན་རང་གློག་
བརྙན་ལྟ་མཚམས་བཞག་སྟེ་ལོག་གྲབས་བྱེད་སྐབས་ལྟད་མོར་དགའ་བའི་གྲོགས་
མོ་ཚོས་མཉམ་དུ་ལྟ་དགོས་ཞེས་ཨུ་ཚུགས་བྱས་བྱུང༌། ཕྲན་རང་ལོ་ངོ་ཉི་ཤུ་ལས་
སོན་མེད་རུང་སྤྱི་ཚོགས་རྙིང་པའི་བསམ་ཚུལ་ཞེ་དྲག་ཡོད། ལོ་མང་སོང་རྗེས་ང་ཚོ་
གྲོགས་པོ་རྙིང་པ་འགའ་ཞིག་མཉམ་འཛོམས་ཐོག་ང་ཚོའི་སློབ་གྲྭའི་ཤེས་ཡོན་སློབ་
སྦྱོང་སྤྲོད་ཕྱོགས་དང༌། འདི་གའི་སློབ་ཕྲུག་རྣམས་མཐོ་སློབ་གཞན་ནང་བཏང་ཐུབ་
ཚེ་ཡག་པོ་ཡོད་ལུགས་སོགས་གྲོས་མོལ་བྱེད་སྐབས་དེ་སྔོན་ཚང་མས་དེ་ལ་དགག་
བྱ་མ་གཏོགས་མོས་མཐུན་བྱེད་མཁན་བྱུང་མེད། དེ་ནི་ང་ཚོ་སློབ་ཕྲུག་ཚང་མར་
དམ་བསྒྲགས་ཆེ་དྲགས་པ་ལྟ་བུ་ཚོར་ཞིང༌། དེ་ལྟ་བུའི་སློབ་སྦྱོང་བྱེད་སྟངས་ནི་ལོ་
རབས་བདུན་ཅུ་པ་དང་བརྒྱད་ཅུ་པའི་སློབ་ཕྲུག་རྣམས་ལ་འཚམས་པོ་མེད་སྙམ་པ་
དྲན། འོན་ཀྱང་དེ་དུས་འདིའི་སྐོར་ང་ཚོས་གང་ཡང་ཤེས་ཀྱི་མེད། གང་ལྟར་ཡང་ང་
ཚོའི་སློབ་གྲྭ་ནི་ཀ་སྦུག་དང་རྡོར་གླིང་གཉིས་ཀྱི་བར་མཚམས་སུ་ལྕགས་རིས་བསྐོར་
ཞིང་ཕྱིའི་འཛམ་གླིང་དང་འབྲེལ་མེད་ལྟ་བུ་ཆགས་ཡོད།
ཕྲན་རང་སུད་སིར་བསྡད་པའི་ལོ་མཐའ་མའི་སྐབས་སུའང་ཕ་རཱན་སིའི་སྐད་
ཡིག་འབྲིང་ཙམ་ལས་ཤེས་ཀྱི་མེད། གཅེན་པོ་རྒྱལ་ལོ་དོན་གྲུབ་ལགས་སྐུ་ཞབས་
ཨེ་ཁི་མན་ལགས་ཀྱི་གཟིམ་ཤག་ཏུ་ཕྲན་རང་ཐུག་འཕྲད་དུ་ཕེབས་ཏེ། ངོས་རང་རྒྱ་
གར་དུ་ཕྱིར་ལོག་མ་བྱས་གོང་ཨིན་ཡུལ་དུ་དྲུང་ཡིག་དང༌། ལས་ཁུངས་དོ་དམ་དང་
འཛིན་སྐྱོང་གི་ལས་རིགས་སློབ་ཚན་ལེན་རྒྱུ་ཐག་གཅོད་གནང་སོང༌། སྐུ་ཞབས་ཨེ་
ཁི་མན་ལགས་ཀྱི་ནང་མི་རྣམས་དང་ཁ་བྲལ་ཏེ་འགྲོ་དགོས་དུས་བློ་ཕམ་ཆེན་པོ་བྱུང༌།
གཅེན་པོ་རྒྱལ་ལོ་དོན་གྲུབ་ལགས་ཀྱི་གྲོགས་པོ་ཁྲིམས་རྩོད་པ་སྐུ་ཞབས་
ཌི་ཀེ་སན་ D K Sen ལགས་ཀྱིས་ཕྲན་ལ་ཨིན་ཇིའི་རྒྱལ་ས་ལོན་ཌོན་དུ་
སྡོད་གནས་ཤིག་གོ་སྒྲིག་གནང་འདུག བོད་ཀྱི་རོགས་ཚོགས་ཀྱི་དྲུང་ཆེ་ལྕམ་སྐུ་
སོལ་ཌེ་ལི་ Saul Dailey ལགས་ནས་ཕྲན་རང་མགྲོན་འབོད་གནང་བ་ལྟར་
ཕྱི་ལོ་ ༡༩༦༣ ཕྱི་ཟླ་ ༥ པའི་ནང་ཁོང་གི་གཟིམ་ཤག་ཏུ་སྡོད་པར་ཕྱིན་པ་
ཡིན། ཕྲན་རང་ལྷོ་ཀེན་སིང་ཊོན་ South Kensington རང་བྱུང་ཁམས་ཀྱི་
འབྱུང་བའི་འགྲེམས་སྟོན་ཁང་གི་ཉེ་འགྲམ་དུ་ལྕམ་སྐུ་ཧོ་སོ་ཊར་Hoster ལགས་
ཀྱི་བུ་མོའི་མཐོ་སློབ་ཏུ་མིང་ཐོ་དེབ་འགོད་བྱས་པ་ཡིན། མཐོ་སློབ་འདིའི་ནང་ཨིན་
ཇིའི་རྒྱལ་རབས་དང༌། མཛུབ་གནོན་ལྕགས་དཔར། མགྱོགས་ཡིག་བཅས་ཀྱི་
སློབ་ཚན་ལེན་དགོས་འདུག་པ་ཕྲན་རང་དེ་སྔོན་སློབ་ཚན་དེ་དག་ལ་སྦྱངས་པ་དེ་
ཙམ་མེད།
ཕྲན་རང་དེར་འབྱོར་བའི་ཕྱི་ཉིན་སྐུ་ཞབས་ཌི་ཀེ་སན་ལགས་ནས་མཐོ་སློབ་ཀྱི་
འགྲོ་ལམ་ཁག་མིག་སྟོན་གནང་བྱུང༌། དེ་ཉིན་ས་འོག་གི་ལམ་དུ་འགྲོ་བ་ཐེངས་དང་
པོ་ཡིན། ལོན་ཌོན་ནི་ཟང་ཟིང་ཆེ་ལ་ཛར་ཛོར་མང་བ་སོགས་སུད་སི་དང་ཡོངས་སུ་
ཐ་དད་རེད་འདུག འོན་ཀྱང་དེ་དུས་ངོས་རང་གི་རྡོར་གླིང་ཁུལ་གྱི་སློབ་གྲོགས་ཁ་
ཤས་སླར་ཡང་ཐུག་འཕྲད་བྱུང་བས་རང་ཉིད་ཀྱི་བསམ་ཚུལ་རྣམས་དཀའ་ངལ་མེད་
པར་བཤད་ཐུབ་བྱུང༌། ཐའི་ལེནྜ་གྱི་ཁྲིམས་རྩོད་པ་གྲགས་ཅན་གྱི་བུ་མོ་ཌུང་ཀི་ཨོའོ་
ཀོ་སིན་ Duengkeo Kosin ལགས་ལོན་ཌོན་དུ་ཁྲིམས་ཀྱི་སློབ་སྦྱོང་བྱེད་བཞིན་
འདུག ཁོང་གི་ཨ་མ་ལགས་ཀྱིས་ཁོང་རྣམ་ཚོ་སློབ་གྲྭའི་སྐོར་ལམ་དུ་གནས་སྤོ་བྱེད་
གྲབས་ཡོད་པས་དེར་མཉམ་སྡོད་བྱེད་པར་ཤོག་ཅེས་གསུངས་བྱུང༌།
སྐུ་ཞབས་ཌི་ཀེ་སན་ལགས་ནས་བདུན་རེ་འཆར་ཅན་ཉིན་དགུང་ཁ་ལག་ལ་
མགྲོན་འབོད་གནང་གི་ཡོད། དེ་སྐབས་ངས་ཁོང་ལ་མཐོ་སློབ་ཀྱི་མཐོང་སྣང་དང་
ལོན་ཌོན་ནང་རང་ཉིད་ཀྱི་མི་ཚེ་སྐྱེལ་སྟངས་སྐོར་ཆ་ཚང་ཞུས་པ་ཡིན། རྒྱ་གར་
ནང་ཡོད་པའི་བོད་མི་སྐྱབས་བཅོལ་བ་ཚོར་ཐུགས་ཁུར་གཟིགས་སྐྱོང་ཆེན་པོ་
གནང་མཁན་བྱིས་པའི་རོགས་སྐྱོར་ཚོགས་པའི་འགན་འཛིན་ལྕམ་སྐུ་ཨེ་ལེཀ་ཛེན་
ཌར་མེཊ་ཀཕ་ Alexander Metcalf ལགས་མཇལ་འཕྲད་བྱུང༌། ཁོང་གིས་
གྲོས་འགོ་བཏོན་གནང་ལྟར་ཧེ་རོཌ་ཚན་པའི་ཚོང་ཁང་Harrodes Depart-
ment Store ནས་ཕྲུ་གུ་ཚོར་ཕྱུ་པ་གྲངས་ ༤༠༠ དང༌། ལྷམ་གྱི་བཟོ་གྲྭ་ནས་
ལྷམ་གསར་པ་ཆ་ ༡༠༠༠ ཙམ་ཞལ་འདེབས་གནང་སོང་། ཕྲན་ནས་སྐུ་ཞབས་
ཌི་ཀེ་སན་ལགས་སུ་ངོས་རང་སྐུ་ཞབས་ཌེ་ལི་ལགས་སྟངས་དཔྱལ་གྱི་སར་སྡོད་རྒྱུ་
གྲོགས་མེད་ཁེར་རྐྱང་ལྟ་བུ་ཚོར་བས། ཌུང་ཀི་ཨོའོ་དང་ཁོང་གི་ཨ་མ་ལགས་ཡོད་
སར་གནས་སྤོ་བྱེད་རྩིས་ཡོད་ཅེས་ཞུས་ཀྱང་ཞལ་བཞེས་གནང་མ་བྱུང༌། ཁོང་གིས་
ཕྲན་རང་ཨིན་ལུགས་ལྟར་མི་ཚེ་སྐྱེལ་བཅུག་འདོད་གནང་གི་འདུག ལྕམ་སྐུ་ཌེ་ལི་
ལགས་ནས་ཕྲན་རང་སི་ཀོཊ་ལེནྜ་ནས་ཡིན་པའི་འཛིན་གྲོགས་བུ་མོ་ཕི་ཡོ་ན་ཧན་
ཊར་ར་སལ་ FionaHunter_Russell ལགས་སར་ཁྲིད་རྗེས་གནས་སྟངས་
ཅུང་དྲག་ཏུ་སོང་། འོན་ཀྱང་ཕི་ཡོ་ན་ལགས་བདུན་ཕྲག་དྲུག་ལས་བཞུགས་མ་
སོང་། དེ་རྗེས་ཌུང་ཀི་ཨོའོ་ཀོ་སིན་ལགས་སར་སྡོད་པར་མ་ཕྱིན་ཀ་མེད་ཐུག་བྱུང་།
ལྷོ་ཀེན་སིང་ཊོན་དུ་ཌུང་ཀི་ཨོའོ་ལགས་དང༌། ཁོང་གི་ཨ་མ་ལགས། ཁོང་
ཚོའི་གྲོགས་པོ་བཅས་མཉམ་དུ་བཞུགས་སྟབས་ཧ་ཅང་སྐྱིད་པོ་བྱུང༌། ཁོང་
ཅག་བཟའ་མི་གཉིས་ནི་ཐའི་ལེནྜ་གྱི་ཤོ་སྦག་རྩེད་མོ་དང༌། སེནྟ་ཇེམ་སི་ཚོགས་
པའི་ St. James Club རྩེད་འགྲན་ནང་རྒྱལ་ཁ་ཐོབ་མྱོང་ཡོད་པ་ཞིག་རེད་
འདུག ཁོང་ཚོས་དེ་ལྟར་རིག་རྩལ་གྱི་ལས་དོན་ཚགས་ཚུད་གནང་སྟེ་རྩེད་འགྲན་ལ་
རྒྱལ་ཁ་ཡང་ཡང་འཐོབ་སྐབས་ང་ཚོ་ཟ་ཁང་དུ་ཁ་ལག་ཟ་བར་འཁྲིད་ཀྱི་ཡོད།
ཌུང་ཀི་ཨོའོ་ཀོ་སིན་ལགས་ཀྱི་ཨ་མ་ལགས་ནས་ཁོང་ཚོའི་སི་
ཡམ་ Saim ལུང་པའི་ཞི་མི་སྙིང་རྗེ་པོ་ཞིག་ཡོད་པ་དེར་ཁ་ལག་སྤྲོད་རྒྱུར་བཀའ་
མངགས་གནང་བ་བཞིན། དགོང་དྲོ་འཆར་ཅན་ཞི་མིའི་ཁ་ལག་བཟོས་ཏེ་སང་
ཞོགས་སྟེར་གྱི་ཡོད། ཞི་མི་དེས་ཤ་འཚོད་དྲགས་པའམ་ཡང་ན་ཡག་པོ་མ་འཚོད་
པའི་སྐབས་སུ་བཟའ་འདོད་བྱེད་ཀྱི་མི་འདུག དེའི་བྱེད་སྟངས་ཀྱིས་རྐྱེན་པས་ངས་ཤ་
བཙོ་སྟངས་ཡག་པོ་ཤེས་བྱུང་བ་ཐུགས་རྗེ་ཆེ་ཞེས་ཞུ་རྒྱུ་ཡིན།
ཕྲན་རང་ལོན་ཌོན་ནས་ཨ་རིར་ཐོན་རྒྱུའི་མཐོང་མཆན་ལག་འཁྱེར་བསྒུགས་
ཏེ་སྡོད་སྐབས། ཨ་རིའི་སྲིད་འཛིན་སྐུ་ཞབས་ John F. Kennedy མཆོག་སྐུ་
བཀྲོངས་པའི་གནས་ཚུལ་ཐོས་པར་ཧང་སང་བྱུང༌། ཁོང་ནི་མི་རབས་གསར་པའི་
ཆབ་སྲིད་པ་ཞིག་ཡིན་པ་མཚོན་པར་མ་ཟད། གཞོན་སྐྱེས་ཚོར་བློ་སྟོབས་ཀྱི་རེ་བ་
སྐྲུན་མཁན་ཞིག་ཀྱང་ཡིན།
ཕྲན་རང་ཨ་རིའི་གཞུང་ཚབ་ཁང་དུ་མཐོང་མཆན་ལག་འཁྱེར་ཞུ་བར་ཐེངས་
གསུམ་ཙམ་ཕྱིན་པ་ཡིན། འོན་ཀྱང་བོད་མི་རྣམས་རྒྱ་གར་ནང་ཆབ་སྲིད་སྐྱབས་
བཅོལ་བའི་གནས་བབས་ཀྱི་ཆ་ནས་གཞུང་ཚབ་ཁང་གི་ལས་བྱེད་ཚོས་ཡིག་ཆ་
མང་པོ་ཞིག་དགོས་སྐོར་བཤད་དེ་ཡིད་ཆེས་བྱེད་ཁག་པོ་འདུག དེ་སྔ་ཕན་ཆད་རང་
ཉིད་༸གོང་ས་མཆོག་གི་གཅུང་མོ་ཡིན་པ་གསལ་བཤད་བྱེད་མྱོང་མེད་ཀྱང་། ལག་
འཁྱེར་སྤྲོད་རྒྱུར་དགག་ཆ་བྱས་པར་བརྟེན་དེ་ཉིན་རང་ཉིད་སུ་ཡིན་ངོ་སྤྲོད་མི་བྱེད་ཀ་
མེད་ཐུག་བྱུང༌། དེ་རྗེས་དུས་ཡུན་སྐར་མ་༡༥ ཙམ་སྒུག་དགོས་བརྗོད་དེ་མཐོང་
མཆན་ལག་འཁྱེར་སྤྲད་བྱུང་།
ཨ་རིར་གནས་སྡོད་བྱེད་རིང་སི་ཡ་ཊལ་དང༌། སན་ཕ་རན་སིས་ཁོ། ལོསོ་ཨེན་
ཇེལ། ནིའུ་ཡོག་གྲོང་ཁྱེར་བཅས་ཀྱི་ནང་འགྲུལ་བཞུད་བྱས་པ་ཡིན། ཝ་ཤིང་ཊོན་
མཐོ་སློབ་ཏུ་སློབ་སྦྱོང་གནང་བཞིན་པའི་ལེགས་སྦྱིན་ཚེ་རིང་ལགས་ནས་མེག་སི་ཁོ་
ས་མཚམས་བར་སྐྱེལ་སྒྲོལ་ཕྱག་རོགས་གནང་བྱུང༌། དེར་སི་ཡ་ཊལ་བོད་མི་སྐྱབས་
བཅོལ་བ་ཚོར་གཟིགས་རྟོག་གནང་མཁན་སྐུ་ཞབས་ཊོའོ་ལོ་སི་ Toulouse སྟངས་
དཔྱལ་གཉིས་དང༌། ཀེ་ལེ་ཕོར་ནི་ཡའི་སྐུ་ཞབས་ཕིལཌ་སི་ Fields སྟངས་
དཔྱལ་གཉིས། ཨ་རིའི་ཡེ་ཤུའི་ཆོས་ཚོགས་ཀྱི་ཕྱག་ལས་གནང་མི་སྐུ་ཞབས་རེ་
ཌིང་ Redding སྟངས་དཔྱལ་གཉིས་བཅས་མཇལ་འཕྲད་བྱུང་།
གཅེན་པོ་ཐུབ་བསྟན་འཇིགས་མེད་ནོར་བུ་ལགས་མ་མཇལ་ནས་དུས་ཡུན་རིང་
པོ་སོང་བ་དེར་ངོ་མཇལ་བྱུང་བས་སྤྲོ་བ་ཅི་ཆེར་བརྟས། ཕྲན་རང་གཅེན་པོ་ལགས་
དང་ཁོང་གི་སྐུ་ཟླ་ཀུན་དབྱངས་ལགས་ཀྱི་སར་ཉི་མ་མང་པོ་བསྡད་པ་ཡིན།
ཕྲན་རང་རྒྱ་གར་ནང་ཕྱིར་ལོག་བྱེད་སྐབས་ཝི་ཡ་ Vienna ས་གནས་ནས་
ཆོག་མཆན་ཞུས་ཏེ་འགྲུལ་བཞུད་མཚམས་འཇོག་གིས། གཅེན་པོ་བློ་བཟང་བསམ་
གཏན་ལགས་སྟངས་དཔྱལ་གཉིས་ནས་གྲོང་ཁྱེར་ཇི་ནེ་ཝར་བོད་ཀྱི་སྐུ་ཚབ་དོན་
གཅོད་ཁང་ཞིག་མྱུར་འཛུགས་གནང་འཆར་འདུག་པ་བཞིན་ཁོང་རྣམ་པ་མཇལ་
འཕྲད་དུ་ཕྱིན་པ་ཡིན། དེར་སྐུ་ཞབས་ཧེན་རིཀ་ཧེ་རར་ལགས་ནས་རང་རེ་བོད་
རྒྱལ་ཁབ་ཀྱི་ངོ་མཚར་རིན་ཐང་ཆེ་བའི་ཅ་དངོས་ཁག་འགྲེམས་སྟོན་གནང་ཡོད་
འདུག དིལླཱི་གསར་པར་མ་ཐོན་གོང་རྣམ་རྒྱལ་ལྷ་མོ་ལགས་དང་ང་གཉིས་དབར་ལོ་
གསུམ་ཙམ་ཐུག་འཕྲད་མ་བྱུང་བའི་གནས་ཚུལ་མང་པོ་བཤད་རྒྱུ་ཡོད་པས་གཅེན་པོ་
སྟངས་དཔྱལ་རྣམ་གཉིས་སར་བདུན་ཕྲག་གཅིག་བསྡད་པ་ཡིན། །།

ས་བཅད་གཉིས་པ།
ཕྱི་ལོ་༡༩༦༤-༡༩༧༩ བར།

ལེའུ་དགུ་པ།
གཅེན་མོ་ཚེ་རིང་སྒྲོལ་མ་ལགས་སྐུ་གཤེགས་སྐོར།

༄༅། །ཕྱི་ལོ་ ༡༩༦༤ ཕྱི་ཟླ་ ༢ པའི་ཟླ་དཀྱིལ་ཙམ་ལ་ཕྲན་རང་བཞུགས་
སྒར་དྷ་སར་ཕྱིར་ལོག་བྱ་རྒྱུ་སྒུག་ཡུན་མ་བཟོད་པར་བསྡད་ཡོད། རང་ཉིད་སློབ་
ཕྲུག་ཡིན་པའི་ཆ་ནས་སློབ་སྦྱོང་བྱེད་པ་དང་ཆབས་ཅིག་ས་གནས་གང་སར་འགྲུལ་
བཞུད་བྱེད་སྐབས་བོད་དོན་ཐོག་ཐུགས་ཁུར་བཞེས་མཁན་མི་སྣ་མང་པོ་ཞིག་མཇལ་
འཕྲད་བྱུང༌། འོན་ཀྱང་རང་ཉིད་ཀྱིས་མདུན་བསྐྱོད་ཇི་བྱས་ལ་འདོད་བློ་ཁེངས་ངེས་
ཤིག་མ་བྱུང༌། གཞི་རྩ་རང་ཉིད་ལ་ཕ་རཱན་སིའི་སྐད་ཡིག་དང་དྲུང་ཡིག་གི་ལས་
རིགས་ཐད་རྒྱུས་མངའ་ཕྲན་བུ་ཡོད་རུང་ལས་དོན་འདིར་མུ་མཐུད་འཇུག་འདོད་མ་
མཆིས། ཤེས་ཚད་ལག་འཁྱེར་ཞིག་གིས་ཕྲན་རང་ལོ་ན་བཅུ་དྲུག་ལ་སོན་པ་ནས་
བཟུང་༸གོང་ས་མཆོག་ལ་ཞབས་འདེགས་ཞུ་རྒྱུའི་དམིགས་ཡུལ་བཅངས་པ་དེར་
ཕན་ཐོགས་ཡོད་ཚེ་དགོས་དོན་ཚང་འདུག་སྙམ།
ཛུ་རིག་ནས་དིལླཱི་གསར་པ་བར་ལམ་ཐག་རིང་བས་འགྲུལ་བཞུད་དུས་འགོར་
ཆེ་ཡང་རང་ཉིད་ཀྱི་སྤྲོ་ཉམས་ནམ་ཡང་འགོག་ཐབས་མེད་པར་གྱུར། ཕྲན་རང་ལོ་
གསར་གྱི་དུས་སྟོན་ནང་མི་རྣམས་དང་ལྷན་དུ་གཏོང་རྒྱུའི་རེ་བ་བཅངས་ཏེ་ཡོང་
པ་ཡིན། དེ་སྐབས་གཅེན་པོ་རྒྱལ་ལོ་དོན་གྲུབ་ལགས་དང་བདེ་སྐྱིད་སྒྲོལ་དཀར་
ལགས་སྟངས་དཔྱལ་བུ་ཕྲུག་ཚོ་དང་ལྷན་དུ་རྒྱལ་ས་དིལླཱི ར་བཞུགས་ཡོད་པས་
གནམ་ཐང་དུ་ཕྲན་བསུ་བར་ཕེབས་བྱུང༌། ལོ་དེར་དྷ་སར་གནམ་གཤིས་ཧ་ཅང་
གྲང་མོ་བསྟན་སྟབས་ཨ་མ་ལགས་ཀྱང་དིལླཱིར་གཅེན་པོའི་གཟིམ་ཤག་ཏུ་ཉིན་ཤས་
བཞུགས་པར་ཕེབས་འདུག
ཕྱི་ཟླ་ ༢ པའི་ཟླ་མཇུག་ཙམ་ལ་ཨ་མ་ལགས་དང་ངེད་གཉིས་མེ་འཁོར་བརྒྱུད་
པ་ཋཱན་ཀོཊ་དུ་འབྱོར་སྐབས། ྋསྐུ་སྒེར་ཡིག་ཚང་ནས་སྣུམ་འཁོར་ཞིག་བསུ་བར་
གཏོང་གནང་འདུག དྷ་སར་འབྱོར་སྐབས་ཨ་མ་ལགས་ངེད་གཉིས་ཀྱིས་མཇལ་དར་
ཞིག་གྲ་སྒྲིག་བྱས་པ་ཡིན། ༧གོང་ས་མཆོག་གློ་བུར་བསུ་བར་ཕེབས་ཏེ་མཇལ་ཁ་
དང་ཕྱག་དབང་སྩལ་བྱུང༌། དེ་ནི་རང་ཉིད་ཀྱི་མི་ཚེའི་ནང་ཧ་ཅང་གལ་གནད་ཆེན་
པོ་ཆགས་ཡོད། ྋགོང་ས་མཆོག་གིས་ད་ཆ་ཕྲན་རང་བོད་མིའི་རྩ་དོན་ཐོག་ཞབས་
འདེགས་ཞུ་རྒྱུའི་དུས་ལ་བབས་ཡོད་པ་དགོངས་ཏེ། ཁྱེད་རང་གིས་ལས་རིགས་
གང་འདྲ་ཞིག་ལ་བརྟེན་ནས་བོད་ཀྱི་དཀའ་རྙོག་སེལ་ཐབས་ཐད་ཞབས་འདེགས་ཞུ་
རྒྱུ་ཡིན་བརྗོད་དགོས་གསུང་གི་འདུག ཕྲན་ནས་དྲུང་ཡིག་གི་ལས་ཀའི་ཐོག་ནས་
ཞབས་འདེགས་ཞུ་འདོད་ཡོད་ཅེས་ཞུས་པར། ཨིན་སྐད་ཤེས་མཁན་ད་ལྟ་ཡོད་
མུས་ཡིན་ཞེས་གསུངས་བྱུང༌། ༸གོང་ས་མཆོག་གི་དགོངས་པར་ངོས་ནས་བུ་ཕྲུག་
ཁྱིམ་སྡེར་ཞབས་འདེགས་ངེས་ཅན་ཞིག་ཞུ་ཐུབ་རྒྱུའི་ཐུགས་རེ་གནང་གི་ཡོད་འདུག
བུ་ཕྲུག་ཁྱིམ་སྡེའི་གནས་སྟངས་ནི་དེ་སྔ་དང་བསྡུར་ན་ཡར་རྒྱས་ཆེན་པོ་བྱུང་
འདུག་རུང༌། གཅེན་མོ་ཚེ་རིང་སྒྲོལ་མ་ལགས་མཛུབ་གནོན་ལྕགས་པར་གཅིག་དང་
རྐུབ་སྟེགས་ཁ་ཤས་ཡོད་པའི་ལས་ཁུངས་ཆུང་ཆུང་ཞིག་ནང་ཕྱག་ལས་གནང་བཞིན་
འདུག ཀ་སྦུག་སློབ་གྲྭ་ནས་ཐོན་པའི་བུ་མོ་སྐལ་བཟང་ཞུ་བའི་ན་གཞོན་ཞིག་གིས་
ཡིག་འབྲེལ་བྱེད་རྒྱས་མཚོན་པའི་ལས་འཆར་ཁག་ལ་འཇུག་བཞིན་འདུག ཡི་གེའི་
ནང་དོན་ཕལ་མོ་ཆེ་ཕྱི་རྒྱལ་རོགས་ཚོགས་དང༌། རྒྱ་གར་ནང་གི་ཚོགས་པ་སྒྲིག་
འཛུགས་ཁག་ལ་བོད་ཕྲུག་གི་གྲངས་འབོར་རིམ་པས་འཕར་བཞིན་ཡོད་པ་དེ་དག་ལ་
རོགས་རམ་ཡོང་བའི་ཞུ་སྙན་ཤ་སྟག་རེད་འདུག རྒྱ་གར་གཞུང་གི་ངོས་ནས་སྦག་
ས་སོགས་མཐའ་མཚམས་ཁག་ཏུ་བོད་མི་བཙན་བྱོལ་བའི་སྡོད་སྒར་འཛུགས་རྒྱུའི་
བཀའ་དྲིན་ཆེན་པོ་གནང་བཞིན་པ་དང༌། སྡོད་སྒར་དེ་དག་རྒྱ་དམར་གྱི་དྲག་གནོན་
འོག་ནས་བྲོས་ཐར་ཐུབ་པའི་དགེ་འདུན་སློབ་གཉེར་བ་རྣམས་རང་རང་གི་དགེ་བའི་
བཤེས་གཉེན་གྱི་དྲུང་ནས། དཔེ་ཁྲིད་སོགས་ནང་ཆོས་ལ་ཐོས་བསམ་སློབ་གཉེར་
མཐའ་འཁྱོངས་བྱ་རྒྱུར་དམིགས་ཏེ་བཙུགས་པ་ཞིག་རེད་འདུག
དེ་སྐབས་བོད་མི་སྐྱབས་བཅོལ་བ་གཞན་རྣམས་སྦག་ས་ཁུལ་གྱི་འཕྲལ་སེལ་
སྡོད་སྒར་ནས་ས་གནས་གཞན་དུ་གཏོང་ཐབས་དང༌། ཁག་གཅིག་འབྲས་ལྗོངས་
ཁུལ་དུ་ལམ་བཟོར་ཐོན་འདུག བོད་མི་མང་ཆེ་བས་བཞུགས་སྒར་དྷ་སར་འབྱོར་
ཐབས་ཀྱི་འབད་བརྩོན་གང་ཡོང་བྱས་འདུག བོད་མི་ཚོས་གཅེན་མོ་ཚེ་རིང་སྒྲོལ་མ་
ལགས་ཀྱི་ཕྱག་ལས་གནང་སྟངས་སྐོར་གོ་ཐོས་བྱུང་སྐབས། ཕ་མ་རང་ཉིད་ལམ་
བཟོ་སོགས་འཚོ་ཐབས་ཀྱི་ངལ་རྩོལ་ནང་མ་ཞུགས་གོང་། ཕྲུ་གུ་རྣམས་༸གོང་ས་
མཆོག་གི་གཟིགས་སྐྱོང་འོག་ཡོད་པའི་སློབ་གྲྭ་ཁག་ཏུ་གཏོང་འདོད་བྱས་འདུག
ཀི་ཤོར་ནི་ཝཱས་ཞེས་པའི་སྡོད་ཁང་གསར་པ་དེ་ནི་ཕྱི་ལོ་ ༡༩༦༢ ལོར་བུ་
ཕྲུག་ཁྱིམ་སྡེར་གསོལ་རས་གནང་བ་ཞིག་རེད། འོན་ཀྱང་ལོ་གཉིས་ཀྱི་རྗེས་ཕྲུ་གུ་
ཚང་མ་དེའི་ནང་ཤོང་རྒྱུ་ཁག་པོ་ཆགས་ཏེ་བུ་ཕྲུག་ཆུང་བ་རྣམས་བུ་གསོ་ཁང་དུ་རང་
འཇགས་དང༌། དེ་མིན་ལོ་ན་བརྒྱད་བརྒལ་བ་རྣམས་རྒྱ་གར་གཞུང་གིས་གསར་
འཛུགས་གནང་བའི་གཏན་སློབ་ཁག་ནང་མ་བཏང་གོང༌། འཕྲལ་སེལ་གསོག་སྒར་
སློབ་གྲྭའི་ནང་བདག་ཉར་གནང་འདུག
དེ་སྐབས་བུ་ཕྲུག་ཁྱིམ་སྡེར་སློབ་ཕྲུག་གྲངས་ ༨༠༠ ལྷག་ཙམ་འདུག ཕྲན་
རང་སུད་སི་དང་། ཨིན་ཡུལ། ཨ་རི་བཅས་སུ་མཐུན་རྐྱེན་བཟང་པོ་ལོངས་སུ་
སྤྱད་ནས་སྡོད་རྒྱུ་བྱུང་བའི་དབང་གིས་འདི་ཁུལ་གྱི་གནས་སྟངས་མཐོང་དུས་ཧོན་
འཐོར་བྱུང༌། སྡོད་ཁང་ནང་གི་ཕྲུ་གུ་ཕལ་མོ་ཆེ་དམར་འབྱར་ཡིན་སྟབས་ལྟ་སྐྱོང་
གཟབ་ནན་བྱེད་དགོས་ཤ་སྟག་རེད་འདུག ཕྲུ་གུ་དེ་དག་ལ་ཟས་བཅུད་མ་
དང༌། ཚང་མ་མཉམ་དུ་སྡེབ་སྤུངས་ཀྱིས་སྡོད་དགོས་བྱུང་བས་མང་ཆེ་བར་མིག་
ནད་དང༌། པགས་ནད། བཤལ་ནད་སོགས་ཀྱི་ནད་གཞི་ཕོག་འདུག ཁོང་ཚོ་ཚང་
མ་འཇིགས་དངངས་ཆེ་བའི་གནས་སྟངས་འོག་ནས་ཧི་མཱ་ལ་ཡའི་རི་རྒྱུད་བརྒལ་ཏེ་
བཙན་བྱོལ་དུ་འབྱོར་མ་ཐག་པ་དང༌། ཁོང་ཚོ་ས་མཚམས་ལ་འབྱོར་བ་དང་ལོ་ན་
རྒན་པ་ཁག་གཅིག་སྤྱི་སྤྱོད་རླངས་འཁོར་བརྒྱུད་བཏང་བ་དང༌། དེ་མིན་མང་ཆེ་བ་དྷ་
ས་བར་དུ་གོམ་པ་བརྒྱབ་ནས་ཡོང་བ་དེ་འདྲ་རེད་འདུག བོད་མི་རེ་ཟུང་ངལ་དུབ་དང་
བཀྲེས་སྐོམ་གྱིས་མནར་ཏེ་ལམ་ཟུར་དུ་ལུས་སྐབས། རང་རིགས་བོད་མི་སྐྱབས་
བཅོལ་བ་ཁག་གཅིག་གིས་ཁོང་ཚོའི་ཚེ་སྲོག་བསྐྱབས་པ་བྱུང་འདུག དེ་ལྟ་བུའི་
དཀའ་སྡུག་ཚད་མེད་མྱོང་དགོས་བྱུང་བའི་དབང་གིས་རྒན་བྱིས་གཉིས་ཀའི་ཁྲོད་
སེམས་ཁམས་མི་བདེ་བ་དང༌། མང་པོ་ཞིག་རྐྱེན་འདས་སུ་སོང་འདུག
བོད་མི་སྐྱབས་བཅོལ་བ་རྣམས་རྒྱ་དམར་གྱི་དྲག་རྩུབ་མནར་གཅོད་མ་བཟོད་
པར་བྲོས་བྱོལ་དུ་ཡོང་དུས། སོ་སོའི་རང་ཁྱིམ་ས་ཁང་ཕ་གཞིས་སོགས་རྒྱུ་དངོས་
ཡོངས་རྫོགས་རང་ཡུལ་དུ་བཞག་ནས་ཡོང་དགོས་བྱུང་ཡོད། དེ་བཞིན་རྒྱ་དམར་
གྱིས་བོད་ནང་མི་སྤྱོད་ལས་འདས་པའི་དྲག་རྩུབ་ཅི་ཆེ་སྤེལ་སྐབས་བོད་མི་མང་པོ་
ཞིག་གིས་སོ་སོའི་ཕ་མ་སྤུན་མཆེད་རྐྱེན་འདས་སུ་གྱུར་པའམ་བཙན་འཁྲིད་བྱས་
པ་སོགས་མིག་གིས་དངོས་སུ་མཐོང་ཡོད་འདུག བོད་མི་འགའ་ཞིག་གིས་འཐབ་
འཛིང་གཏོང་སྐབས་རང་གི་ཕ་མ་ཡང་གསོད་དགོས་ཐུག་པ་དང༌། གཞན་དག་
ཁག་གཅིག་སྤྱང་ཀི་སོགས་སེམས་ཅན་གྱི་གནོད་འཚེ་ཕོག་པ། ཁག་གཅིག་གངས་
རུད་འོག་ཤོར་ཡོད་འདུག ཁོང་ཚོ་འདིར་འབྱོར་སྐབས་ཁག་གཅིག་ལམ་བར་
གངས་ཕྱིད་ཀྱིས་རྐྱེན་པས་རྐང་ལག་གཅོད་དགོས་བྱུང་བ་སོགས་དཀའ་ངལ་ཚད་
མེད་མྱངས་འདུག
སྐབས་དེར་ང་ཚོས་ཕྲུ་གུ་ཚོའི་ཕྱིའི་གཟུགས་པོའི་འཕྲོད་བསྟེན་ཙམ་མ་ཡིན་
པར། ནང་གི་སེམས་ཁམས་མི་བདེ་བ་བཅོས་ཐབས་བྱ་རྒྱུའི་འགན་ཁུར་ཡང་བླང་
དགོས། ཉམ་ཐག་པའི་ཕྲུ་གུ་དེ་ཚོར་མཚན་མོ་ཉལ་སྐབས་འཇིགས་དངངས་ཅན་གྱི་
རྨི་ལམ་གཏོང་གི་ཡོད་འདུག ཁོང་ཚོར་ཕྲུ་གུ་གཞན་དང་མི་འདྲ་བའི་ལྟ་སྐྱོང་བྱེད་
ཆེད་ཉེ་འཁྲིས་སུ་མ་ཚབ་རེས་མོས་ཀྱིས་སྡོད་པ་དང༌། སྨན་པ་དང་སྨན་ཞབས་ཚང་
མས་ཁོང་ཚོའི་ཆེད་དུ་ཕྱག་ལས་འཕར་མ་མང་པོ་གནང་ཡོད། སྐལ་བཟང་ལགས་ནི་
རྗེས་སུ་གང་འདྲ་བྱེད་དགོས་མིན་མི་ཤེས་པར་གནས་པ་དང༌། གཅེན་མོ་ནི་ཞོགས་
པ་ཐོ་རེངས་ནས་མཚན་མོ་ཕྱི་པོའི་བར་ཕྱག་ལས་གནང་སྟེ་བཞུགས་ཀྱི་འདུག
ང་ཚོས་ཕྲུ་གུ་རྣམས་ཀྱི་གནས་ཚུལ་ཞིབ་ཕྲ་ཤེས་རྟོགས་མེད་སྟབས་ཁོང་ཚོར་
སྐད་ཆ་འདྲི་རྒྱུའི་ཐག་གཅོད་བྱས་པ་ཡིན། ཕྲན་ནས་ཁོང་ཚོར་སྐད་ཆ་བཤད་པ་ཙམ་
མ་ཡིན་པར་སེམས་གསོ་བཏང་སྟེ་སྤྲོ་བ་སྤེལ་ཐབས་བྱས། ཁོང་ཚོ་ས་ཕྱོགས་གང་
ནས་ཡོང་བ་དང༌། སྤུན་མཆེད་བུ་དང༌། བུ་མོ། ཨ་ནེ། ཨ་ཁུ་སུ་ཡོད་དང༌། ཕ་མ་
བོད་ནང་འཚོ་བཞུགས་ཡོད་མེད། ཁོང་ཚོ་བྲོས་བྱོལ་དུ་ཡོང་ཐབས་བྱས་ཡོད་མེད་
སོགས་སྐད་ཆ་འདྲི་རྒྱུ་གལ་གནད་ཆེན་པོ་ཆགས་ཀྱང༌། ཁོང་ཚོས་དེ་སྐོར་བཤད་རྒྱུ་
ཁག་པོ་བྱེད་ཀྱི་འདུག གང་ལྟར་ཕྲུ་གུ་རྣམས་རྨི་ལམ་ལྟ་བུའི་འཇིགས་སྣང་ཅན་གྱི་
གནས་སྟངས་ཤིག་ནང་བསྡད་ཡོད་པས་དཀའ་ངལ་དེ་ལས་གྲོལ་རྒྱུར་དུས་ཡུན་མང་
པོ་འགོར་ཡོད།
རོགས་ཚོགས་ཁག་དང་གཏོང་ཕོད་ཅན་གྱི་མི་སྣ་མང་པོ་ཞིག་ང་ཚོར་
མཐུན་འགྱུར་རོགས་རམ་གནང་བར་ཕེབས་པ་ཙམ་དུ་མ་ཟད། འཛམ་གླིང་གི་
ཕྱོགས་གང་ས་ནས་དང་བླངས་ཞབས་ཞུ་བ་མི་ཉུང་བ་ཞིག་རིམ་པས་ཕེབས་
འབྱོར་བྱུང༌། རོགས་རམ་གནང་མཁན་ཚང་མ་རེ་རེ་བཞིན་འདིར་ཞུ་ཐུབ་རྒྱུ་དཀའ་
ཡང་། སུད་སི་རྒྱ་གྲམ་དམར་པོར་མཚོན་ན་སྨན་སྦྱོར་ཁང་དང་བརྟག་དཔྱད་ཁང་
བཅས་གསར་འཛུགས་གནང་བའི་ཐོག བོད་མི་ན་གཞོན་ཚོར་སྦྱོང་བརྡར་མུ་མཐུད་
སྤྲོད་རྒྱུ་སོགས་ཀྱི་ཐད་དམིགས་བསལ་དགོངས་བཞེས་ཀྱིས་རོགས་རམ་གནང་
ཡོད། དེ་ནས་ཨིན་ཡུལ་བྱིས་པའི་རོགས་སྐྱོར་ཚོགས་པ་ Save the Children
Fund UK དང༌། ཨ་རིའི་ཉམ་ཐག་ལྟ་སྐྱོང་ཚོགས་པ་ Care United States
སུད་སིའི་བོད་མིའི་རོགས་ཚོགས་ Swiss Aids to Tibetan ཨ་རིའི་བོད་དོན་
ཛ་དྲག་རོགས་ཚོགས་ American Emergency Committee for Tibetans
ཨིན་ཡུལ་བོད་དོན་རོགས་ཚོགས་ The Tibet Society ofGreat Britain
ཁེ་ན་ཌ་བོད་མིའི་སྐྱབས་བཅོལ་རོགས་ཚོགས་ Tibetan Refugee Aid Soci-
ety ofCanada སོགས་དང༌། གཞན་ཡང་ཨིན་ཡུལ་གྱི་སྐུ་ཞབས་ཌོ་རི་སི་མུ་རེ་
Doris Murray ལགས་དང་། སུད་སིའི་སྐུ་ཞབས་ཇོ་སི་ཧར་ཌར་ Josy Hard-
er ལགས་བཅས་ནས་ཀྱང་དམིགས་བསལ་མཐུན་འགྱུར་གནང་ཡོད། དེ་བཞིན་
ཨོསྟྲཱིལི་ཡ་དང༌། ནིའུ་ཛི་ལེནྜ། ཡོ་རོབ་རྒྱལ་ཁབ་མང་པོ་ཞིག་གིས་རོགས་རམ་
གནང་བར་མ་ཟད། སྐུ་ཞབས་ཨེ་རི ཁ་མུཧལ་མན་ Eric Muhalmann ལགས་
དང་། སྐུ་ཞབས་ནེ་ལི་ཀུན་ཡི་ Nelly Kunyi ལགས་ལྟ་བུའི་ཁྱིམ་ཚང་སྒེར་པ་
ཁག་ནས་ཀྱང་རོགས་རམ་གང་ཐུབ་གནང་ཡོད།
ང་ཚོས་ཐབས་ཤེས་འབད་བརྩོན་བྱས་པ་ལྟར་བུ་ཕྲུག་ཁྱིམ་སྡེའི་གནས་སྟངས་
རིམ་པས་ཡར་རྒྱས་སོང་སྟེ་ཕྲུ་གུ་རྣམས་གང་མྱུར་སློབ་གྲྭ་ཁག་ཏུ་བཏང་ཐུབ་པ་
བྱུང༌། འོན་ཀྱང་ཀོ་ནི་ཡམ་ཧའོ་སི་དང༌། ཨི་གྷར་ཊོན་ཧོལ། ཀི་ཤོར་ནི་ཝཱས་
བཅས་ཀྱི་ནང་ད་དུང་ཕྲུ་གུ་མང་དྲགས་ཏེ་འཚང་ག་ཤིག་ཤིག་གིས་སྡོད་དགོས་
པ་དང་། འཕྲལ་སེལ་སློབ་གྲྭའི་ནང་སློབ་ཕྲུག་མང་པོ་ཞིག་ཉར་ཏེ་ཕྲུ་གུས་ཁེངས་
ཡོད། དྷརྨ་ཤཱ་ལཱའི་ས་བབས་ནི་རྒྱ་མཚོ་ནས་མཐོ་ཚད་ཕི་ཊི་ ༦༠༠༠ གི་སར་
ཆགས་ཡོད་པ་དང༌། རྒྱ་གར་ཁུལ་གྱི་ཆར་ཞོད་ཆེ་ཤོས་ཨང་གཉིས་པར་སླེབས་ཀྱི་
ཡོད། ཕྲུ་གུ་དེ་དག་ཉལ་ཁང་ནང་ས་སྟེང་དུ་ཉལ་དགོས་ཐུག་ཀྱང་སྟབས་ལེགས་
པར་པང་གཅལ་བཏིངས་འདུག ཕྲུ་གུ་དེ་ཚོར་ལོ་ཤས་རིང་ཉལ་ཆས་ལྡེང་ངེས་ཡོད་
ཀྱང་དགུན་དུས་དྷ་སར་གནམ་གཤིས་གྲང་ཚད་ཀླད་ཀོར་གྱི་འོག་ལ་སླེབས་སྐབས་
གྲང་ངར་མི་བཟོད་པ་དང༌། སྣུམ་ཐབ་བཙུགས་ཀྱང་ས་སྣུམ་མ་ལྡེང་བའི་དཀའ་ངལ་
འཕྲད་ཀྱི་ཡོད།
གཅེན་མོ་ངེད་གཉིས་ནང་ནས་ཐོ་རེངས་ཙམ་ལ་ཐོན་ཏེ་བུ་གསོ་ཁང་དུ་ཆུ་
ཚོད་ ༧།༣༠ ཙམ་ལ་འབྱོར་འཕྲལ་ལས་ཀ་འགོ་བཙུགས་ཏེ། ཉིན་དགུང་ཁ་ལག་
མགྱོགས་པོ་བཟས་རྗེས་མཚན་མོ་ཕྱི་པོའི་བར་ལས་ཀ་བྱས་ནས་སྡོད་ཀྱི་ཡོད། ཕྲུ་
གུ་དེ་ཚོ་དྷ་ཤོད་སྨན་ཁང་དུ་བརྟག་དཔྱད་བྱེད་པར་བདུན་རེར་ཐེངས་གཉིས་གསུམ་
འཁྲིད་ཀྱི་ཡོད། ཇར་མན་གྱི་རོགས་ཚོགས་ཤིག་ནས་ང་ཚོར་ཛ་དྲག་གི་གནད་
དོན་འཕྲད་སྐབས་བེད་སྤྱོད་གཏོང་ཆེད་སྣུམ་འཁོར་ཆུང་བ་ཞིག་མཐུན་འགྱུར་གནང་
བྱུང་། ཕྲུ་གུར་ལྟ་སྐྱོང་བྱེད་མཁན་བོད་པའི་བུད་མེད་རྣམས་དང་ང་ཚོ་མཉམ་དུ་འགྲོ་
སྐབས་ཕྲན་ནས་སྨན་པ་ཚོ་དང་འབྲེལ་བ་བྱེད་རྒྱུས་མཚོན། སྐབས་རེ་རང་ཉིད་ཀྱང་
ཚོང་ཁང་ལ་མཁོ་ཆས་ཉོ་བར་འགྲོ་ཡི་ཡོད།
དྷ་སར་འབྱོར་ཏེ་ཟླ་བ་གཅིག་ཙམ་སོང་རྗེས་གཅེན་པོ་རྒྱལ་ལོ་དོན་གྲུབ་ལགས་
ནས་ཕྲན་ལ་དིལླཱི ར་སྣུམ་འཁོར་གཏོང་སྟངས་སྦྱོང་བརྡར་བྱས་ན་ཡག་པོ་ཡོད་ཚུལ་
གསུངས་པ་ལྟར་སྦྱོང་བརྡར་བྱས་པས། སྣུམ་འཁོར་གཏོང་ཆོག་པའི་ལག་འཁྱེར་
ཡང་དཀའ་ཚེགས་མེད་པར་ཐོབ་བྱུང༌། འོན་ཀྱང་དྷ་ས་ཁུལ་དུ་སྣུམ་འཁོར་གཏོང་
རྒྱུར་བློ་འཚབ་ཕྲན་བུ་བྱུང་། རྒྱ་གར་གྱི་རྒྱལ་སའི་ནང་ཤིང་རྟ་འཁོར་ལོ་དང༌། མིས་
འཐེན་འཁོར་ལོ། དུ་རླངས་ཅན་གྱི་སྤྱི་སྤྱོད་རླངས་འཁོར། དེ་མིན་བ་གླང་སོགས་
དུད་འགྲོས་ཁེངས་པའི་འཚང་གའི་ཁྲོད་དུ་སྣུམ་འཁོར་བཏང་མྱོང་ཡོད་ཀྱང་། མེག་
གྷན་དང་དྷ་ཤོད་བར་གྱི་ལམ་འཕྲང་གཟར་ལ་ཀྱག་ཀྱོག་མང་བ་དེའི་ཐོག་སྣུམ་འཁོར་
གཏོང་རྒྱུར་འཇིགས་སྣང་ཆེན་པོ་ཡོང་གི་ཡོད།
ཞོགས་པ་གཅིག་གཅེན་མོ་ཚེ་རིང་སྒྲོལ་མ་ལགས་ཁང་པའི་རྒྱབ་ཏུ་ཕྱག་ལས་
གནང་བཞིན་ཡོད་པ་ཕྲན་རང་སྨན་ཁང་དུ་འགྲོ་རྒྱུ་འཁེལ་བྱུང༌། ༸གོང་ས་མཆོག་གི་
སྐུ་སྲུང་ཟུར་པ་སྣུམ་འཁོར་གྱི་ཁ་ལོ་པར་སྣུམ་འཁོར་གཏོང་བཅུག་རོགས་བརྗོད་དེ་
ཐོན་པས་ལམ་ཀྱོག་དང་པོའི་བར་ཡག་པོ་གཏོང་ཐུབ་ཀྱང༌། དེ་རྗེས་སྣུམ་འཁོར་ཁ་
བཀག་མ་ཐུབ་པར་གཡང་དུ་ལྷུང་སྟེ་རྦབ་རིལ་ཐེངས་གསུམ་ཙམ་ཐེབས་པའི་ཤུགས་
རྐྱེན་གྱིས། སྣུམ་འཁོར་གྱི་སྒོ་རང་བཞིན་བྱེ་ནས་ཕྲན་རང་ཕྱི་ལ་ཟགས་པ་དང་མགོ་
ལ་ལྕགས་རིགས་ཤིག་ཕོག་སྟེ་རྨས་སྐྱོན་གྱིས་དྲན་མེད་དུ་སོང་འདུག
སྟབས་ལེགས་པ་ཞིག་ལ་རོགས་པ་དེ་རྨས་སྐྱོན་མེད་པར་ཕྱིར་ཐོན་ཐུབ་
འདུག ངོས་ནས་དུས་རྒྱུན་ཡིག་ཆ་མང་པོ་མཉམ་དུ་འཁྱེར་གྱི་ཡོད་པ་ལྟར། དེ་
ཉིན་ཕྲུ་གུའི་ལོ་རྒྱུས་འཁོད་པའི་ཡིག་ཆ་རྣམས་རི་ལྡེབས་སུ་ཐོར་བ་ཁོང་གིས་ཐོག་
མར་ཡིག་ཆ་རྣམས་བསྡུ་རུབ་བྱས་པ་དང༌། དེ་རྗེས་སྐད་ལན་མང་བཏང་སྟེ་ཕྲན་
གང་དུ་ཡོད་མེད་མཐའ་སྐོར་ལ་འཚོལ་ཞིབ་བྱེད་སྐབས་སྣུམ་འཁོར་གྱི་འོག་ཏུ་ཚུད་
ནས་དབུགས་མ་ཆད་ཙམ་དུ་ལུས་ཏེ་ངོ་གདོང་ཚང་མ་ཁྲག་གིས་ཁེངས་པ་མཐོང་
འཕྲལ། ཁོང་གིས་དཀའ་ཚེགས་ཆེན་པོས་སྣུམ་འཁོར་འབུད་རྒྱག་བཏང་ནས་ལམ་
ཟུར་དུ་འཐེན་ཏེ་ནང་ལ་བསྐྱལ་རོགས་བྱས་འདུག ངའི་མགོ་ནས་ཁྲག་ཐོན་པ་ཨ་མ་
ལགས་ཀྱིས་གཟིགས་དུས་ཞེད་ཐག་ཆོད་ནས་གསུང་སྐད་ཤོར་འདུག
སུད་སི་རྒྱ་གྲམ་དམར་པོའི་སྨན་པས་བརྟག་དཔྱད་གནང་ནས་རུས་པར་གས་
ཆག་མེད་པ་གཟིགས་རྗེས་མགོ་བོར་རྨ་རས་དཀྲིས་ཏེ། དྷ་ས་ནས་སྣུམ་འཁོར་གྱིས་
ཆུ་ཚོད་ ༥ ཙམ་གྱི་ས་ལུ་དྷི་ཡཱ་ནཱ་ཞེས་པར་ཨ་རིའི་ཆོས་ཚོགས་ཀྱི་སྨན་ཁང་ཞིག་
ཡོད་པ་དེར་གློག་དཔར་བརྒྱབ་ཏུ་འགྲོ་རྒྱུ་ཐག་གཅོད་གནང༌། ཕྲན་ནས་ཟུག་ཆག་
གི་སྨན་མང་ཙམ་བཟས་རྗེས་སུད་སིར་གནས་སྡོད་བོད་མི་སྐྱབས་བཅོལ་བ་ཚོས་
༸གོང་ས་ྋསྐྱབས་མགོན་ཆེན་པོར་ཕུལ་བའི་སྣུམ་འཁོར་ Mercedes ནང་སྨན་
པ་ཚོས་བཟོ་པོ་བྱས་ཏེ་བཞག་བྱུང༌།
ཐོག་མར་སྨན་བཟས་སྟབས་གཉིད་ཕྲན་བུ་ཁུག་བྱུང་ཡང་སྨན་ཁང་དུ་སླེབས་
གྲབས་ཡོད་སྐབས་མགོ་དང་སྒལ་པར་ན་ཟུག་བཏང་སྟེ་དཀའ་ངལ་ཆེན་པོ་འཕྲད་
བྱུང༌། ལུ་དྷི་ཡཱ་ནཱ་སྨན་ཁང་དུ་འབྱོར་འཕྲལ་ཛ་དྲག་ནད་བཅོས་ཁང་དུ་ཁྲིད་དེ་མགོ་
དང་མཇིང་པ་སོགས་ལ་གློག་དཔར་རྒྱག་སྐབས་སྒལ་ཚིགས་ལ་རྨས་སྐྱོན་བྱུང་
ལུགས་བརྗོད་དེ་ཆག་བཅིང་བརྒྱབ་པ་དང༌། མགོ་བོའི་རྨ་ཁར་འཚེམ་བུ་རྒྱག་རྒྱུ་
བྱས་ཏེ་ཨ་རིའི་སྨན་པས་སྐྲ་བཞར་དགོས་ཞེས་ཡང་ཡང་བརྗོད་ཀྱང་ཁས་ལེན་མ་
བྱས་པར་བརྟེན་ཐ་མ་དེར་རྨ་ཁ་ཡོད་སའི་སྐྲ་གཅིག་པུ་བཞར་སོང་། དེ་ལྟར་སྨན་
བཅོས་བྱས་ཏེ་སྨན་ཁང་ནང་བདུན་ཕྲག་དྲུག་ཙམ་སྡོད་རྒྱུ་འཁེལ་བྱུང་།
ངའི་གྲོགས་མོ་གསར་པ་བྷི་ནཱ་ཀ་མིང་ Bina Cumming ལགས་ཞུ་བ་བོད་
སྐད་མི་ཤེས་པའི་དང་བླངས་ཞབས་ཞུ་བ་ཞིག་ཡོད་པ་ཁོང་དྷ་ས་ནས་ལུ་དྷི་ཡཱ་ནཱར་
རོགས་པར་ཕེབས་རྒྱུ་ཐག་གཅོད་གནང་འདུག སྨན་ཞབས་པ་ཚོས་ངའི་འཁྲིས་ལ་
ཉལ་ཁྲི་འཐོལ་པ་ཞིག་གནང་བྱུང༌། བྷི་ནཱ་ལགས་ཀྱིས་ངའི་སྐྲ་སོགས་གཟབ་གཟབ་
ཀྱིས་འཁྲུད་རོགས་བྱས་ཏེ་འཁོར་སྟེགས་ཐོག་བཞག་ནས་འབུད་རྒྱག་གཏོང་རོགས་
བྱེད་ཀྱི་ཡོད། ང་ཚོ་སྨན་ཁང་ནང་སྡོད་རིང་བོད་རིགས་ནད་པ་སྤྱི་དང་ལྷག་པར་ཕྲུ་
གུ་ཡོད་མེད་ལྟ་ཡི་ཡོད། ང་རང་ནད་པ་ཁ་ལ་ཉན་པོ་དེ་འདྲ་མིན་སྟབས་སྨན་པས་
ཟུག་ཆག་གི་སྨན་སོགས་སྤྲོད་དུས་ལམ་སང་དང་ལེན་བྱེད་ཀྱི་མེད།
ན་ཟུག་མུ་མཐུད་གཏོང་བཞིན་ཡོད་ཀྱང་ཐ་མ་དེར་དྷ་སར་ཕྱིར་ལོག་བྱེད་ཐུབ་
ཙམ་བྱུང༌། ཨ་མ་ལགས་ཀྱིས་སྨན་པ་སྐུ་ཞབས་ཡེ་ཤེས་དོན་ལྡན་ལགས་བསྟེན་རྒྱུ་
ཐག་གཅོད་གནང༌། འདི་ནི་ངས་ནང་ཆོས་དང་འབྲེལ་བའི་བོད་ལུགས་གསོ་རིག་
སྨན་དཔྱད་ཀྱི་ལག་ལེན་དངོས་སུ་བསྟེན་པ་ཐེངས་དང་པོ་ཡིན། སྨན་པ་སྐུ་ཞབས་
ཡེ་ཤེས་དོན་ལྡན་ལགས་ཀྱིས་མིག་དང་། ལྕེ། ཆབ་གཅིན་བཅས་ལ་བརྟག་ཞིབ་
ཀྱིས་བཀའ་འདྲི་ཁ་ཤས་གནང་རྗེས། བོད་ལུགས་ཀྱི་ཐུན་མོང་མ་ཡིན་པའི་ནད་
ངོ་བརྟག་ཐབས་ཡག་ཤོས་རྩ་གཟིགས་གནང་སོང༌། ཁོང་གིས་ཐོག་མར་ལག་པ་
གཡས་པ་དང༌། དེ་རྗེས་ལག་པ་གཡོན་མའི་( བུ་ཚོར་ཐོག་མར་ལག་པ་གཡོན་པ་
ནས་འགོ་འཛུགས་)མཁྲིག་མའི་འཕར་རྩ་མཛུབ་མོ་གསུམ་གྱིས་མནན་ཏེ་བརྟག་
དཔྱད་མཐིལ་ཕྱིན་གནང་སོང༌། དེ་ལྟའི་སྒོ་ནས་ཤ་པགས་དང་རུས་པར་སྐྱོན་
ཆག་ཡོད་མེད་ཤེས་རྟོགས་ཐུབ་ཀྱི་རེད་ཅེས་གསུངས་པ་ངའི་ཡིད་ལ་འཇུག་པོ་
ཞིག་བྱུང༌། ཁོང་གིས་ནད་གཞི་མགྱོགས་མྱུར་དྲག་སྐྱེད་ཡོང་ཆེད་སྨན་གསར་པ་ཁ་
ཤས་སྨན་སྦྱོར་བྱས་ཆོག་གསུངས་སོང་། ལུ་དྷི་ཡཱ་ནཱའི་སྨན་ཁང་ནས་མ་ཐོན་གོང་
ཟུག་བཅག་གི་སྨན་ལས་གཞན་པའི་སྨན་ཡོད་མེད་བཀའ་འདྲི་ཞུས་པར་མེད་ལུགས་
གསུང་གི་འདུག སྨན་པ་སྐུ་ཞབས་ཡེ་ཤེས་དོན་ལྡན་ལགས་ཀྱིས་དེ་ལས་ལྡོག་སྟེ་
སྨན་ཡོད་པ་མིག་སྟོན་གནང་བྱུང་།
ཉིན་གྲངས་བཅུ་ཙམ་སོང་རྗེས་ཕྲན་བུ་དྲག་སྐྱེད་ཀྱིས་མགོ་རྒྱབ་ཀྱི་ན་
ཟུག་རིམ་ཡལ་དུ་གྱུར། ངོས་ལ་གོད་ཆགས་བྱུང་རིང་གཅེན་མོས་ཕྱག་ལས་
འཕར་མ་མང་པོ་གནང་དགོས་ཐུག་པར་བློ་འགྱོད་ཆེན་པོ་བྱུང༌། དེ་སྐབས་ཕྱི་
ཟླ་ ༥ ཚེས་ ༡༧ སླེབས་ཉེར་ཡོད་པ་དེ་ནི་བོད་མི་བཙན་བྱོལ་བའི་ཕྲུ་གུ་ཚོའི་བུ་
གསོ་ཁང་དབུ་བརྙེས་ཏེ་ལོ་བཞི་འཁོར་བའི་དུས་ཚིགས་གལ་ཆེ་ཞིག་ཡིན་པས་ཕྲན་
ནས་སླར་ཡང་ལས་ཀ་བྱེད་འགོ་བཙུགས་པ་ཡིན། བུ་གསོ་ཁང་རིམ་པས་གཞི་རྒྱ་
ཆེ་རུ་སོང་སྟེ་བོད་ཕྲུག་ཁྱིམ་སྡེའི་ངོ་བོར་བསྒྱུར།
༸གོང་ས་༸སྐྱབས་མགོན་ཆེན་པོ་མཆོག་གིས་ཕྱི་མི་ལྟ་སྐོར་བ་ཚོར་སྣེ་
ལེན་འཚམས་འདྲི་གནང་སྐབས་བཀའ་མོལ་ཇི་བྱུང་དགོང་དྲོ་ང་ཚོར་གསུང་གི་
ཡོད། ཉིན་གཅིག་སེནྜ་ཇོ་སེཕ་ཇེ་སུཊ་མཐོ་སློབ་ཀྱི་མཆོད་དཔོན་དང༌། ངོས་ཀྱི་ཚ་
བོའི་དགེ་ཆེ་གནང་མྱོང་བ་ཕཱ་དར་སི་ཊེནྜ་ཕོཊ་རྣམ་གཉིས་དྷ་སར་ཕེབས་བྱུང༌། ཁོང་
རྣམ་པས་ཕྲན་རང་སྣུམ་འཁོར་བརྡབས་སྐྱོན་གྱིས་རྨས་པར་ཐུགས་ཁྲལ་བྱུང་སྐོར་
ནང་མི་ཚོར་གསུངས་འདུག དེ་རྗེས་ཕྲན་ནས་ཡང་བསྐྱར་སྣུམ་འཁོར་བཏང་ཡོད་
མེད་བཀའ་འདྲི་གནང་བ་དང༌། ན་ཚ་དྲག་སྐྱེད་ཡག་པོ་མ་བྱུང་བར་དུ་ངང་སྒུག་བྱེད་
དགོས་པ་སོགས་ཀྱི་སློབ་སྟོན་གནང་བྱུང༌། དེ་ནས་བཟུང་ད་བར་སྣུམ་འཁོར་གཅིག་
ཀྱང་བཏང་མེད། དེང་སང་ཡང་ཇི་སྲིད་ཁ་ལོ་པ་ངོ་ཤེས་རྒྱུས་ལོན་མ་བྱུང་བར་དུ་
སྣུམ་འཁོར་ནང་འགྲོ་རྒྱུ་ཉེན་འགན་བཟོད་ཀྱི་མི་འདུག
དེ་རྗེས་གཅེན་མོ་ཚེ་རིང་སྒྲོལ་མ་ལགས་ཞབས་སྙུང་གི་ཡོད་ལུགས་གསུང་གི་
ཡོད་ཀྱང་། རྡོ་སྣུམ་བསྲི་ཚགས་ཆེད་སྣུམ་འཁོར་བེད་སྤྱོད་གནང་གི་མེད། ཁོང་གི་
སྙུང་གཞི་ཇེ་ཞན་དུ་འགྲོ་བར་མ་ལྟོས་པར་ཞོགས་པ་སྔ་པོ་གཟིམ་ཤག་ནས་ཞབས་
ཐང་ཐོག་བོད་ཕྲུག་ཁྱིམ་སྡེར་ཕེབས་ཏེ་དགོང་དྲོ་ཕྱི་པོ་མ་གཏོགས་ནང་ལ་ལོག་
ཕེབས་ཀྱི་མེད། གཅེན་མོས་རང་ཉིད་ཀྱི་སྐུ་གཟུགས་འཕྲོད་བསྟེན་ལ་ཐུགས་སྣང་
དེ་ཙམ་མ་གནང་བར་དུས་ཚོད་ཕལ་མོ་ཆེ་བུ་ཕྲུག་ཚོར་ལྟ་སྐྱོང་ཆེད་གཏོང་བ་གནང་
གི་ཡོད། དགོང་དྲོ་ཞབས་ཕྱི་ཚོས་ཞབས་ལ་སྣུམ་བྱུགས་ཏེ་འཕུར་མཉེད་ཡུན་རིང་
བཏང་བ་དང་སྨན་པ་བསྟེན་གཏུགས་གནང་དགོས་པའི་རེ་སྐུལ་ཡང་ཡང་ཞུས་པའི་
མཐའ་མར། ལུ་དྷི་ཡཱ་ནཱ་སྨན་ཁང་ནང་ཕྱག་ལས་གནང་མཁན་བེལ་ཇི་ཡམ་གྱི་སྨན་
པ་བུད་མེད་སི་སེ་ལེ་ཌི་སཝེ་མར་ Cecile de Swemmer ལགས་ཀྱི་སར་
བརྟག་དཔྱད་གནང་རྒྱུ་ཞལ་བཞེས་ལྟར། སྨན་པས་བརྟག་དཔྱད་གནང་རྗེས་གཅེན་
མོའི་བུ་སྣོད་ལ་ནད་གཞི་ཡོད་པའི་དོགས་པ་བྱུང་སྟེ། དིལླཱིར་གང་མྱུར་བརྟག་
དཔྱད་གནང་བར་ཕེབས་ན་ཡག་པོ་ཡོད་སྐོར་གསུངས་ཀྱང་གཅེན་མོས་ཞལ་བཞེས་
མ་གནང༌།
༸གོང་ས་མཆོག་ལ་གཅེན་པོ་བློ་བཟང་བསམ་གཏན་ལགས་དང་སྐུ་སྲུང་བ་
ཚོས་ཕྱག་རོགས་ཞུས་ཏེ་བུ་ཕྲུག་ཁྱིམ་སྡེར་ཕེབས་ནས་དུས་ཚོད་མང་པོ་གཏོང་
གནང་གིས་༸གོང་ས་མཆོག་ནི་བུ་ཕྲུག་ཚོའི་ཕ་བཟང་པོ་ལྟ་བུར་གྱུར། གང་ཉིད་
ཀྱིས་ཕྲུ་གུ་ཚོ་བོད་ཡིག་ཡར་རྒྱས་གཏོང་ཐབས་གནང་བ་དང༌། ཕྲུ་གུ་དེ་དག་ནི་
མ་འོངས་བོད་ཀྱི་སོན་རྩ་དང་བོད་མིའི་རེ་བ་ཡིན་སྐོར་སོགས་རྟག་ཏུ་བཀའ་སློབ་
གནང་གི་ཡོད། གཅེན་མོས་ཀྱང་བུ་ཕྲུག་གསར་པ་འབྱོར་རིམ་བཞིན་༸གོང་
མཆོག་གི་མཇལ་ཁར་འཁྲིད་གནང་བ་དང༌། ྋགོང་ས་མཆོག་ནས་ཁོང་ཚོར་
ཤེས་ཡོན་སློབ་སྦྱོང་དང༌། གཙང་སྦྲ་འཕྲོད་བསྟེན་བྱ་རྒྱུ་བཅས་གལ་འགངས་ཆེན་
པོ་ཡིན་པའི་བཀའ་སློབ་རྒྱུན་མར་གནང་གི་ཡོད། མཇལ་ཁ་གྲུབ་མཚམས་ཕྲུ་གུ་
ཚོས་རང་རང་གི་དགོས་འདུན་བསྒྲུབ་རྒྱུར་དོ་ཁུར་ཆེན་པོ་བླངས་པ་མཐོང་དུས་ཕྲན་
རང་ཧང་སང་བྱུང་། བུ་ཕྲུག་མང་ཆེ་བའི་སེམས་ནང་དེ་སྔོན་རང་ཉིད་བོད་ནང་རང་
དབང་ཡོངས་སུ་བྲལ་ཏེ་གདུག་རྩུབ་ཀྱི་མནར་གཅོད་རྒྱུན་ཆད་མེད་པ་མྱོང་དགོས་
བྱུང་བ་རྣམས་དྲན་པར་མ་ཟད། ད་ལྟའི་སྐབས་སུའང་རྒྱལ་ཁབ་མེད་པའི་ཚོར་སྣང་
ཡོང་བཞིན་འདུག
ཕྱི་ལོ་ ༡༩༦༤ ཕྱི་ཟླ་ ༥ ཚེས་ ༡༧ ཉིན་༸ གོང་ས་ྋསྐྱབས་མགོན་ཆེན་
པོ་མཆོག་དབུ་བཞུགས་ཐོག་རྒྱ་གར་གཞུང་གི་སྐུ་ཚབ་རྣམ་པ་དང༌། ཕྱི་ནང་སྐུ་
མགྲོན་མང་པོ་གདན་འདྲེན་ཞུས་ཏེ་ཉིན་གསུམ་རིང་བུ་ཕྲུག་ཁྱིམ་སྡེ་དབུ་བརྙེས་པའི་
དུས་སྟོན་གྲ་རྒྱས་ཤིག་སྲུང་བརྩི་ཞུ་རྒྱུའི་འཆར་གཞི་བཀོད་པ་དང༌། ཕྲུ་གུ་ཚོས་དུས་
སྟོན་མཛད་སྒོའི་ཆེད་གཞས་སྣ་འཁྲབ་སྟོན་དང་དམངས་ཁྲོད་ཀྱི་གླུ་གཞས་སོགས་
ལྟད་མོ་རྣམ་གྲངས་མང་པོ་སྦྱོང་བརྡར་བྱས།
སྔར་སྲོལ་ལྟར་ཌལ་ལེ ཁ་མཚོ་ཁའི་ཉེ་འགྲམ་དུ་ནམ་དུས་སྐམ་པ་ཞིག་དང་
བསྟུན་ནས་སྤྲོ་སྐྱིད་གླིང་ཁ་རྒྱས་པོ་ཞིག་གྲ་སྒྲིག་ཞུས་པ་ལྟར། ནགས་ཚལ་གྱིས་
ཡོངས་སུ་བསྐོར་བའི་ས་ཁུལ་དེ་བརྗིད་ཅིང་ལྟ་ན་སྡུག་པ་ཞིག་ཏུ་གྱུར། ཌལ་ལེཁ་
མཚོ་ཁའི་སྤང་ལྗོངས་སྟེང་དུ་༸གོང་ས་མཆོག་དང༌། ཕྱི་ནང་གི་སྐུ་མགྲོན་གནད་
ཡོད་མི་སྣ་ཁག་བཞུགས་སའི་དབུ་གུར་བསྒྲོན་ཡོད། མཛད་སྒོའི་ཐོག་སྐུ་མགྲོན་རྣམ་
པས་གསུང་བཤད་གནང་རྗེས་སློབ་ཕྲུག་ཚོས་གཞས་སྣ་འཁྲབ་སྟོན་གཟིགས་འབུལ་
ཞུས་པ་དང༌། སྐུ་མགྲོན་རྣམ་པར་རྟེན་འབྲེལ་གྱི་མངར་རྫས་བཀྱེ་འགྲེམས་ཞུས་པ་
སོགས་དུས་སྟོན་དེ་ནི་བུ་ཕྲུག་ཁྱིམ་སྡེའི་དབུ་འཛིན་རྣམ་པ་དང༌། དགེ་ལས་སློབ་
ཕྲུག ཁྱིམ་ཚང་གི་ཨ་མ། ཚོགས་པ་ཁག་གི་དང་བླངས་ཞབས་ཞུ་བ་བཅས་ཚང་
མའི་ངོ་མཚར་ཁྱད་དུ་འཕགས་པའི་ཉིན་མོ་ཞིག་ཏུ་གྱུར།
དེ་ཉིན་༸ གོང་ས་མཆོག་བུ་ཕྲུག་ཚོ་དང་ལྷན་དུ་བཞུགས་ཏེ་གསོལ་ཇ་དང་
གསོལ་ཚིགས་མཉམ་བཞེས་གནང་བ་དང༌། ཕྲུ་གུ་ཚོའི་ཟས་སྣ་ཁག་ལ་སྤྱན་ཞིབ་
གནང༌། དེ་བཞིན་རྩྭ་རས་རྒྱུག་འགྲན་དང་ཐག་མཆོང་སོགས་རྩེད་རིགས་མི་ཉུང་བ་
ཞིག་གྲ་སྒྲིག་ཞུས་པ་དང༌། མ་ཚབ་རྣམས་རྩེད་འགྲན་ནང་ཞུགས་སྐབས་ཕྲུ་གུ་ཚོས་
སེམས་སྟོབས་འཕེལ་བའི་སྐད་འབོད་ཤུགས་ཆེ་བརྒྱབ་སྟེ་རྩེད་ཐང་ཡོངས་སུ་དགའ་
སྤྲོའི་ཐལ་སྒྲས་ཁེངས་པར་གྱུར།
གཅེན་མོ་ཚེ་རིང་སྒྲོལ་མ་ལགས་ལ་སི་པོལ་དང་དྲྭ་པོལ་བསྐྱོན་རྒྱུའི་དུས་ཚོད་
གང་འཚམ་བྱུང་ཡོད། གཅེན་མོར་ཛ་དྲག་གི་སྙུང་གཞི་ཡོད་པ་སུས་ཀྱང་ཤེས་ཀྱི་
མེད། དུས་སྟོན་ཉིན་གསུམ་གྱི་རྗེས་གཅེན་མོ་སྙུང་གཞིས་རྐྱེན་པས་ཕྱག་ལས་ལ་
ཕེབས་མ་ཐུབ། ༸གོང་ས་མཆོག་གིས་གཅེན་མོར་དིལླཱིར་བརྟག་དཔྱད་གནང་བར་
ཕེབས་དགོས་ནན་སྐུལ་གནང་བ་དང༌། ཆབས་ཅིག་སྐལ་བཟང་ལགས་ཀྱིས་རོགས་
པ་བྱས་ཏེ་གཅུང་མོས་བོད་ཕྲུག་ཁྱིམ་སྡེའི་ལས་དོན་གང་ཅིར་འགན་ཁུར་ལྟ་རྟོག་བྱེད་
ཀྱི་རེད་ཅེས་བློ་དོགས་སེལ་ཐབས་ཀྱང་གནང་ཡོད།
དེ་རྗེས་གཅེན་མོ་དང་སྐུ་ཟླ་ཕུན་ཚོགས་བཀྲ་ཤིས་ལགས་གཉིས་རྒྱལ་ས་
དིལླཱིར་ཕེབས་ཐོན་གནང༌། དེ་གར་གཅེན་པོ་རྒྱལ་ལོ་དོན་གྲུབ་ལགས་སྟངས་དཔྱལ་
མཇལ་འཕྲད་བྱུང་འདུག ྋསྐུ་སྒེར་དྲུང་ཆེ་མཆོག་ནས་ཀེམ་བྷི་རིཇ་མཐོ་སློབ་ཏུ་
སློབ་སྦྱོང་བྱེད་བཞིན་པའི་ཚ་བོ་བསྟན་འཛིན་ངག་དབང་དང༌། སུད་སིའི་སློབ་གྲྭར་
སློབ་སྦྱོང་བྱེད་བཞིན་པའི་ཚ་མོ་མཁའ་འགྲོ་ཚེ་རིང་གཉིས་ལ་ཕྱག་བྲིས་གཏོང་བ་
གནང་འདུག གཅེན་པོ་རྒྱལ་ལོ་དོན་གྲུབ་ལགས་ལ་ཕྱི་ལོ་༡༩༥༠ ལོ་ནས་བཟུང་
ཀལ་ཀཏྟཱར་བཞུགས་པའི་སྨན་པ་གྲོགས་པོ་ཁག་གཅིག་ཡོད་པ་ཁོང་ཚོར་གཅེན་
མོའི་སྙུང་གཞི་བསྟེན་གཏུགས་གནང་ན་ལེགས་པའི་ཐག་གཅོད་གནང་བ་ལྟར། ཁོང་
རྣམ་པ་མཁའ་ལམ་བརྒྱུད་ཀལ་ཀཏྟཱར་ཕེབས་པའི་ཉིན་ཤས་རྗེས་གཅེན་མོའི་སྙུང་
གཞི་འབྲས་ནད་ཡིན་སྐོར་གནས་ཚུལ་གོ་ཐོས་ཀྱིས་བློ་འཚབ་ཅི་ཆེ་བྱུང་
སྨན་པས་གཅེན་མོར་གང་མྱུར་གཤག་བཅོས་གཏོང་དགོས་བརྗོད་པ་དེ་དོན་
༸གོང་ས་མཆོག་ལ་༸སྙན་སེང་ཞུས་པར། ལོན་ཌོན་སྨན་ཁང་དུ་འགྲོ་དགོས་
པའི་ལམ་སྟོན་ཕེབས་པ་བཞིན་ཕྱི་ཟླ་ ༡༠ པའི་ནང་ཨིན་ཡུལ་དུ་ཕེབས་ཐོན་
གནང༌། སྨན་ཁང་དུ་གཅེན་མོའི་གཤག་བཅོས་ལམ་ལྷོངས་བྱུང་འདུག་ཀྱང་སྨན་
བཅོས་དུས་འགྱངས་སོང་བའི་དབང་གིས། ཕྱི་ལོ་ ༡༩༦༤ ཟླ་ ༡༡ དགུང་
གྲངས་ ༤༤ སྟེང་ཁོང་གི་སྐུ་ཟླ་དང་བུ་ཕྲུག་གཉིས་ལྷན་དུ་ཡོད་མུར་ལོན་ཌོན་སྨན་
ཁང་དུ་སྐུ་གཤེགས་གྱུར་འདུག
གཅེན་མོ་དགོངས་པ་རྫོགས་པའི་ཡིད་སྐྱོའི་གནས་ཚུལ་དྷ་ས་ཁུལ་དུ་ཁྱབ་
སྐབས་བོད་མི་ཚང་མར་བློ་ཕམ་ཆེན་པོ་བྱུང་ཡོད། གཅེན་མོ་ཚེ་རིང་སྒྲོལ་མ་དམ་
པ་དེ་ཉིད་ཀྱིས་བོད་ཕྲུག་བརྒྱ་ཕྲག་མང་པོར་ཛ་དྲག་སྨན་བཅོས་དང་ལྟ་སྐྱོང་གིས་
ཁོང་ཚོ་འཆི་ཁ་ལས་སྐྱོབ་ཐབས་གནང་བ་དང༌། རིམ་པས་བྱམས་བརྩེའི་ཁོར་ཡུག་
བསྐྲུན་པའི་སྒོ་ནས་ཁོང་ཚོར་ཤེས་ཡོན་སློབ་སྦྱོང་གི་གོ་སྐབས་བཟང་པོ་སྦྱིན་གནང་
བ་སོགས། སྐུ་ཚེ་ཧྲིལ་པོ་བཙན་བྱོལ་བའི་བུ་ཕྲུག་ཚོའི་ཆེད་དུ་སྐུ་ངལ་ཚད་མེད་
བསྐྱོན་ཡོད།
རང་རེ་བོད་མི་ཚོས་མི་སུ་འདྲ་ཞིག་ཕྱི་མའི་ལྔ་ལམ་དུ་གྱུར་ཀྱང་མཆོད་འབུལ་
སྨོན་ལམ་རྒྱ་ཆེ་བྱེད་སྲོལ་ཡོད། བླ་མ་རྩ་ཆེའི་རིགས་ཀྱི་སྐུ་གདུང་ལས་དེ་མིན་
རྣམས་གལ་ཆེ་མི་བརྩི་ཞིང༌། བོད་ཀྱི་ས་ཁུལ་ཕལ་མོ་ཆེར་བུད་ཤིང་དཀོན་པའི་
དབང་གིས་གནད་ཡོད་མི་སྣ་དང་བླ་ཆེན་ཁག་གི་སྐུ་གདུང་ཞུགས་འབུལ་ཞུ་བ་
ལས། དེ་མིན་གྱི་ཕུང་པོ་བྱ་རྒོད་ལ་སྟེར་བ་དང་། ཡང་ན་ཆུ་ལ་བསྐྱུར་ནས་ཉ་ལ་
སྟེར་བ། ས་ལ་སྦས་ནས་འབུ་རྣམས་བཟའ་རུ་བཅུག་པ་བཅས་གཞན་གྱི་ཟས་སུ་
སྦྱིན་པ་གཏོང་གི་ཡོད།
གཅེན་མོ་དམ་པའི་སྐུ་ཕུང་དྷ་སར་གདན་འདྲེན་ཞུ་ཐབས་བྲལ་བར་
བརྟེན། ལོན་ཌོན་དུ་སྐུ་ཕུང་ཞུགས་འབུལ་ཞུས་པའི་པུར་ཐལ་ཁོང་གི་སྐུ་ཟླ་ཕུན་
ཚོགས་བཀྲ་ཤིས་ལགས་ནས་དྷ་སར་གདན་ཞུ་གནང་ཡོད། རྩིས་འབྲས་བཞིན་ང་
ཚོ་ནང་མི་རྣམས་དང་དྷ་སའི་བོད་མི་ཡོངས་ནས་སྐུ་ཚིགས་སོ་སོར་མཆོད་མེ་རྒྱུན་
མ་ཆད་པར་ཕུལ་བའི་སྒོ་ནས་མཆོད་འབུལ་ཁག་སྒྲུབ་པ་དང༌། ཞག་ཞེ་དགུ་འཁོར་
མཚམས་མཆོད་འབུལ་སྨོན་ལམ་རྒྱ་ཆེར་ཞུས། གཅེན་མོའི་རྣམ་ཤེས་འཁོར་ཐབས་
སུ་ཉིན་རེ་གསོལ་ཇ་དང་ཞལ་ལག་གི་སྐལ་བ་ཆག་མེད་ཕུལ། སྐུ་ཚིགས་བདུན་
པའམ་ཞག་བཞི་བཅུ་ཞེ་དགུ་ནས་སྐྱེ་གནས་འཕོས་ཀྱི་ཡོད་པ་དེ་ཉིན་ང་ཚོ་ནང་མི་
རྣམས་ནས་འཁྲུངས་རྟགས་ལ་ཚོགས་མཆོད་དང་སྙན་ཤལ་ཕུལ་ཏེ་སྨོན་ལམ་གང་
ཤེས་ཞུས་པ་ཡིན།
སྤྱིར་བཏང་འདས་པོའི་པུར་ཐལ་གངས་རི་དང་ས་གཙང་ཆུ་ཆེན་བཅས་ལ་
གཏོར་སྲོལ་ཡོད་འདུག འོན་ཀྱང་ང་ཚོས་གཅེན་མོ་དམ་པའི་པུར་ཐལ་རྣམ་ཀུན་དང་
མི་འདྲ་བར་བུམ་པའི་ནང་བཞུགས་སུ་གསོལ་ནས་བོད་ཕྲུག་ཁྱིམ་སྡེར་བདག་གཉེར་
བྱ་རྒྱུ་ཐག་གཅོད་བྱས་པ་དང༌། ཉིན་གཅིག་ང་ཚོ་བོད་དུ་ལོག་རྒྱུའི་སྐལ་བཟང་བྱུང་
ན་དེ་ཉིན་པུར་ཐལ་བོད་ལ་གདན་འདྲེན་ཞུ་རྒྱུ་བྱས་པ་ཡིན།
གཅེན་མོ་དགོངས་པ་རྫོགས་རྗེས་རང་ཉིད་ཀྱི་སེམས་སྟོང་སང་ལྟ་བུ་ཆགས་པ་
དང་། ང་རང་དེ་དུས་ལོ་ ༢༤ ལས་སོན་མེད་པ་ཕྲག་པའི་སྟེང་ལས་འགན་ལྗིད་
པོ་ཞིག་བབས་ཀྱང་གཡོལ་ཐབས་མེད་པ་ལྟ་བུར་གྱུར་ཡོད། ཉིན་རེ་ཕྲུ་གུ་ཚོའི་
ཟས་གོས་གནས་མལ་འཚོལ་རྒྱུ་དང༌། སྡུག་གྱོང་འབུ་རུ་སོགས་འགོ་ནད་རྣམས་
བཅོས་ཐབས་བྱ་རྒྱུ། ཕྲུ་གུ་གསར་པ་འབྱོར་རིམ་བཞིན་སློབ་འཇུག་བྱ་རྒྱུ་སོགས་
དཀའ་ངལ་མི་ཉུང་བ་ཞིག་ལ་གདོང་ལེན་བྱེད་དགོས་བྱུང༌། ནང་མི་ཚོས་གཅེན་མོ་
སྐུ་གཤེགས་རྗེས་ངོས་ནས་འཛིན་སྐྱོང་གི་ལས་ཁུར་གང་མགྱོགས་རྩིས་ལེན་བྱ་རྒྱུའི་
ཐུགས་རེ་གནང་གི་ཡོད་པ་ཤེས་རྟོགས་བྱུང༌།
སྟབས་ལེགས་པ་ཞིག་ལ་དེ་སྐབས་༸གོང་ས་མཆོག་ང་ཚོའི་ལྷན་དུ་ཕོ་བྲང་རྙིང་
པར་བཞུགས་ཡོད། ང་རང་ཕྱི་དྲོ་ལོག་ཡོང་སྐབས་མཇལ་འཕྲད་ཁང་ནང་མཇལ་ཁ་
ཞུ་མིས་ཁེངས་ནས་ཡོང་གི་འདུག ༸གོང་ས་མཆོག་གིས་བོད་ཀྱི་ཐུན་མོང་མ་ཡིན་
པའི་རིག་གཞུང་མི་ཉམས་རྒྱུན་འཛིན་དང་སྲུང་སྐྱོབ་ཐུབ་སླད་སྐུ་ངལ་ཁྱད་བསད་
ཀྱིས་ཐུགས་ཁུར་བསྐྱེད་པ་དང་། བཙན་བྱོལ་བོད་གཞུང་ནས་ཀྱང་ཕྱག་ལས་འགན་
ཁུར་ནུས་པ་ཐོན་པ་ཡོང་ཕྱིར་འབད་འབུངས་ཆེར་བསྐྱེད་ཀྱིས་བཙན་བྱོལ་གྱི་མི་
རབས་གསར་པ་རྣམས་ལ་སྲོལ་རྒྱུན་དང་དེང་རབས་ཀྱི་ཤེས་ཡོན་ཚད་ལྡན་མཁོ་
སྤྲོད་ཆེད་ཤེས་རིག་ལས་ཁུངས་དང༌། དེ་མིན་བོད་མི་སྐྱབས་བཅོལ་བའི་མི་འབོར་
ཞིབ་བཤེར་བྱ་རྒྱུ་སོགས་གལ་ཆེར་གཟིགས་ཏེ་ནང་སྲིད་ལས་ཁུངས། ྋགོང་ས་
མཆོག་གི་༸སྐུ་ཕྱྭའི་ཉེན་སྲུང་དང་འབྲེལ་བའི་བདེ་སྲུང་ལས་ཁུངས། བོད་ཀྱི་ཐུན་
མོང་མ་ཡིན་པའི་ཆོས་དང་རིག་གཞུང་མི་ཉམས་རྒྱུན་འཛིན་དང༌། ཉམས་པ་སོར་
ཆུད་སོགས་ཆོས་རིག་དང་འབྲེལ་བའི་ལས་དོན་ཐོག་ལྟ་རྟོག་ཆེད་ཆོས་རིག་ལས་
ཁུངས་བཅས་རིམ་པས་གསར་འཛུགས་གནང༌།
ང་ཚོ་ནང་མི་རྣམས་ཕོ་བྲང་རྙིང་པར་མཉམ་དུ་སྡོད་ཀྱི་ཡོད་ཀྱང་གཅེན་མོ་
ཚེ་རིང་སྒྲོལ་མ་ལགས་སྐུ་གཤེགས་སྟབས་ཧ་ཅང་ཡུལ་པོ་བྱུང༌། ཨ་མ་ལགས་
དགུང་གྲངས་ ༦༤ ཕེབས་ཡོད་ཀྱང་༸གོང་ས་མཆོག་ལ་སྔར་བཞིན་ཐུགས་ཁུར་
གཟིགས་སྐྱོང་དང༌། ཞལ་འདོན་གནང་རྒྱུ་བཅས་ལ་དུས་ཚོད་མང་པོ་གཏོང་གནང་
བར་མ་ཟད། ཞལ་འདོན་ཕྱག་དཔེ་ཁག་ལྗགས་ཀློག་ཐུབ་ཆེད་ཡི་གེ་ཀློག་སྟངས་
ཀྱང་སྦྱོང་བརྡར་གནང་གི་ཡོད། ད་དུང་ཨ་མ་ལགས་ཀྱིས་ཨིན་ཡིག་གི་མཚན་
རྟགས་འགོད་སྟངས་ང་ལ་སློབ་དགོས་གསུང་གི་ཡོད། ཁོང་ནི་བྱ་བ་གསར་པ་ཅི་
འདྲ་ཞིག་ཡིན་རུང་ལས་སླ་པོར་མཁྱེན་ཐུབ་པའི་སློབ་མ་བཟང་པོ་ཞིག་ཡིན།
ལས་ཀ་མང་པོ་འདི་ཙམ་ཡོད་པར་མ་ལྟོས་པར་ཕྲན་ནས་གྲོགས་པོ་ཚོར་
ཡིག་འབྲེལ་མུ་མཐུད་བྱེད་ཀྱི་ཡོད། ཇར་མ་ནིའི་སློབ་གྲོགས་ལྕམ་སྐུ་ Heid-
run Bartch ལགས་སུ་ཡིག་འབྲེལ་ཞུས་པ་ལྟར། ཁོང་གིས་ཟླ་བ་དྲུག་རིང་
ཕྲན་ཚོར་རོགས་པ་གནང་བར་ཕེབས་བྱུང༌། དེ་དུས་ལེགས་སྦྱིན་ཚེ་རིང་ལགས་
ཨ་རིར་བཞུགས་མུས་ལྟར་ཁོང་ལ་འདི་གའི་དཀའ་ངལ་གནས་ཚུལ་འགྲེལ་བརྗོད་
བྱས་པར་ཁོང་གིས་ཀྱང་ཕྱག་རོགས་གནང་བར་ཕེབས་བྱུང༌། ཁོང་སརྦག་ཨཱ ཤྲམ་
ཕོ་བྲང་ནང་ང་ཚོའི་མཉམ་དུ་བཞུགས་ཐོག་ྋསྐུ་སྒེར་ཡིག་ཚང་ནང་དྲུང་ཡིག་གི་
ཕྱག་རོགས་ལས་ཁུར་ཞུས། ཁོང་ལ་དཔལ་འབྱོར་རིག་པའི་སློབ་ཐོན་གྱི་ཕྱག་
འཁྱེར་ཡོད་པ་ལྟར་གཞུང་ཞབས་འདེམས་བསྐོ་ལྷན་ཁང་ནས། རྒྱ་གར་གཞུང་དང་
ཚོགས་པ་སྒྲིག་འཛུགས་ཁག་ལ་སྙན་ཐོ་འགོད་འབུལ་གནང་རྒྱུས་མཚོན་པའི་ཡིག་
ཆ་ཁག་ལ་ཞུ་དག་གི་ཕྱག་རོགས་གནང་ཡོད། དགོང་དྲོ་ཁོང་གིས་ཨ་མ་ལགས་
ལ་ཨིན་ཡིག་སློབ་ཁྲིད་གནང་གི་ཡོད། ཨ་མ་ལགས་ཤིང་ནགས་ཁྲོད་སྐུ་འཆམ་
ཕེབས་ནས་ཚུར་ལོག་ཕེབས་སྐབས་ལམ་དུ་ལུག་རྫི་དང་སྦྲུལ་བདག་གཉེར་བྱས་ཏེ་
འཚོ་ཐབས་བྱེད་མི་སོགས་དང་བཀའ་མོལ་གནང་བ་དང༌། སྤྲེའུའི་ཚོ་ཁག་མང་པོ་
གཟིགས་སྐོར་ང་ཚོར་གསུང་གི་ཡོད། དེ་བཞིན་ཨ་མ་ལགས་ཧིནྟཱིའི་གསུང་སྐད་
བསྐྱོན་མཁན་ཨ་ཡ་ཞིག་ཡོད་པ་ཁོང་དང་མཉམ་དུ་སྤྲོ་སྐྱིད་གཏོང་རྒྱུར་མཉེས་པོ་
གནང་བ་དང༌། བོད་ཕྲུག་ཁྱིམ་སྡེར་ཡང་ཡང་ཕེབས་ཏེ་ཕྲུ་གུ་ཆུང་བ་དང་ལས་བྱེད་
ཚོར་བཀའ་མོལ་གནང་སྟེ་བྱེ་རིལ་སོགས་གསོལ་རས་གནང་གི་ཡོད་སྟབས་ཕྲུ་
གུ་ཚོས་༸གོང་ས་མཆོག་དང༌། ཨ་མ་ལགས་གཟིགས་སྐོར་ཕེབས་རྒྱུར་རྟག་ཏུ་
བསྒུགས་ཏེ་སྡོད་ཀྱི་ཡོད།
༸གོང་ས་མཆོག་སྐུ་ངལ་གསོ་བ་གནང་སྐབས་སོགས་སུ་ཨ་མ་ལགས་ཀྱང་
དེར་ཕེབས་ཀྱི་ཡོད། ྋགོང་ས་མཆོག་གིས་བོད་ཕྲུག་ཚོར་གཟིགས་རྟོག་གནང་
རྒྱུ་སོགས་ཀྱི་ཐུགས་འགན་ཇི་སྙེད་ཡོད་པར་མ་ལྟོས་པར། ཡོངས་འཛིན་རྣམ་
གཉིས་ཀྱི་དྲུང་ནས་ནང་དོན་རིག་པའི་གཞུང་ཆེན་ཁག་ལ་གསན་བཞེས་གནང་
གི་ཡོད། ང་ཚོ་༸གོང་ས་མཆོག་གི་སྐུ་མདུན་དུ་བཅར་སྐབས་གཟིམ་སྒོ་ཕྱེ་ཙམ་
བྱེད་དགོས། གཅེན་མོ་གཤེགས་རྗེས་ལས་དོན་ཐག་གཅོད་བྱེད་ཕྱོགས་སྐོར་
དང༌། བཀའ་སློབ་ལམ་སྟོན་ཞུ་བར་༸གོང་ས་མཆོག་གི་སྐུ་མདུན་དུ་ཡང་ཡང་
བཅར་དགོས་བྱུང༌། སྐབས་རེ་གནས་ཚུལ་དགོངས་སྐོར་ཞུ་བར་ལན་མང་བཅར་
དགོས་བྱུང་རུང་ཐུགས་བསུན་སྣང་མེད་པར་ལམ་སྟོན་གནང་གི་ཡོད། ༸གོང་ས་
མཆོག་གིས་ཕྲུ་གུ་ཚོའི་ལུས་ཁམས་བདེ་ཐབས་སོགས་འཕྲོད་བསྟེན་ཡག་པོ་ཡོང་བ་
བྱ་རྒྱུ་ཧ་ཅང་གལ་ཆེ་བརྩི་བ་གནང་གི་ཡོད།
དེ་ནས་རིམ་པས་བུ་ཕྲུག་ཁྱིམ་སྡེར་བོད་རིགས་ལས་བྱེད་བརྒྱ་སྐོར་བར་འཕར་
ཞིང་། གཅེན་མོ་དམ་པའི་དྲུང་ཡིག་སྐལ་བཟང་ལགས་ནས་ལས་དོན་འགན་ཁུར་
བསྔགས་འོས་གནང་བར་ཐུགས་རྗེ་ཆེ་ཞེས་ཞུ་རྒྱུ་ཡིན། རང་ཉིད་ནས་དྲུང་ཡིག་གི་
ལས་དོན་བྱེད་ཕྱོགས་ཐད་རྒྱུས་མངའ་ཡོད་རུང༌། ངའི་ལས་ཀའི་ངོ་བོ་ཕལ་མོ་ཆེ་བུ་
ཕྲུག་ཚོའི་དཀའ་ངལ་སེལ་ཐབས་བྱ་རྒྱུ་དེ་ཡིན། སྤྱིར་བཏང་བྱས་ན་ལས་དོན་མང་
པོ་ཞིག་རང་ཉིད་ཀྱིས་ཐག་གཅོད་བྱས་ཏེ་སྒྲུབ་དགོས་ཡོད་ཀྱང༌། རང་ལས་ལོ་ན་
གཉིས་གསུམ་གྱིས་གཞོན་པ་སྐལ་བཟང་ལགས་ཀྱི་ས་ནས་གནད་དོན་མང་པོ་ཞིག་
ཤེས་བྱུང་།
མ་མ་ཚོས་ཕྲུ་གུ་ལྟ་སྐྱོང་ཚགས་ཚུད་ཡོང་ཐབས་དང༌། དགེ་རྒན་ཚོས་སློབ་
ཁྲིད་ཡག་པོ་བྱེད་ཐུབ་པའི་འབད་བརྩོན་གང་ཐུབ་བྱེད་པ་བཅས་ལས་བྱེད་ཚང་མས་
འགན་ཁུར་ཏེ་ལས་ཀ་རྒྱུན་མི་ཆད་པར་བྱེད་བཞིན་ཡོད། གང་ལྟར་ཕྲུ་གུ་ཚོར་ཀོ་
ནི་ཡམ་ཧའོ་སི་དང་། ཨི་གར་ཊོན་ཧོལ། ཀི་ཤོར་ནི་ཝཱས། ཀཉྩིར་ཀོ་ཊེཇ་བཅས་
ལ་སྡོད་གནས་གོ་སྒྲིག་བྱས་ཀྱང༌། ད་དུང་སྡོད་ཁང་ཆུང་དྲགས་པའི་དཀའ་ངལ་
འཕྲད་བྱུང༌།
ཕྲན་རང་ཕྲུ་གུ་ཚོ་ལས་མི་རྒན་པ་ཚོ་མཉམ་དུ་འབྲེལ་བ་བྱ་རྒྱུ་དཀའ་ངལ་ཆེ་བ་
བྱུང་བར་མ་ཟད། མི་སྒེར་སོ་སོ་དང་འབྲེལ་བ་བྱ་རྒྱུ་དེ་བས་རྙོག་འཛིང་ཆེ་བའི་ཚོར་
སྣང་ཡོང་གི་ཡོད། ངོས་ཀྱི་བསམ་པར་བྱམས་སྐྱོང་དང་རོགས་ཕན་དགོས་པའི་ཕྲུ་
གུ་ཚོའི་མདུན་དུ་མི་རྒན་པ་ཚོས་ཁ་རྩོད་གང་འདྲ་བྱས་ནས་རྒྱག་ཐུབ་ཀྱི་ཡོད་དམ་
སྙམ་དེ་སྐོར་༸གོང་ས་མཆོག་ལ་༸སྙན་སེང་ཞུས་པ་ཡིན། ྋགོང་ས་མཆོག་གིས་
གལ་ཏེ་མི་ཚང་མ་སྐྱོན་མེད་ཡང་དག་ཅིག་ཡིན་ཚེ། འཇིག་རྟེན་གྱི་ཁམས་འདིར་
བདེན་པ་དག་སྐྱེལ་བྱེད་དགོས་དོན་མེད་པར་མ་ཟད། འཛམ་གླིང་འདིར་གནས་
དགོས་དོན་ཡང་མེད་ཅེས་བཀའ་སློབ་གནང་སྟེ་ངེས་ཤེས་རྙེད་དགོས་པ་བཟོས་
གནང་བྱུང༌།
དེ་བཞིན་༸གོང་ས་མཆོག་ནས་མི་འགའ་ཞིག་གིས་སྡུག་བསྔལ་མང་པོ་མྱོང་
དགོས་པ་དང༌། འགའ་ཞིག་གིས་ཉུང་ངུ་ལས་མྱོང་མི་དགོས་པ། འགའ་ཞིག་གིས་
དངོས་ཡོད་གནས་ཚུལ་གདོང་ལེན་ཇི་བཞིན་བྱེད་མི་ཐུབ་པ། འགའ་ཞིག་གིས་
བཟོད་བསྲན་ཆེན་པོས་དཀའ་ངལ་གདོང་ལེན་ཐུབ་པ། ཡང་འགའ་ཞིག་གིས་གནད་
དོན་འདི་དག་ལས་སླ་པོའི་ཐོག་ནས་ཤེས་རྟོགས་ཐུབ་པ། འགའ་ཞིག་ལ་འགྲེལ་
བཤད་རྒྱས་པོ་ཇི་ཙམ་བརྒྱབ་ཀྱང་ཤེས་དཀའ་བ་སོགས་སྣ་ཚོགས་ཡོང་གི་ཡོད། དེ་
དག་ནི་རང་རང་སོ་སོས་སྐྱེ་བ་སྔ་མ་ལས་བཟང་ངན་གང་བསགས་པ་དེའི་འབྲས་བུ་
མྱོང་བ་ཡིན་པས། མདོར་ན་རྒྱུ་ལས་བཟང་ངན་གང་ཞིག་བསགས་པ་དེའི་འབྲས་བུ་
བདེ་སྡུག་འཆོལ་བ་མེད་པར་མྱོང་རྒྱུ་ཡིན་པ་འདི་ཤེས་དགོས་པ་སོགས། ཚིག་འབྲུ་
ཁ་ཤས་ཀྱི་ནང་ནང་པ་སངས་རྒྱས་པའི་ཆོས་ཀྱི་སྙིང་པོ་བསྡུས་ཏེ་བཀའ་ལན་གནང་
བ་དེ་དག་ནམ་ཡང་བརྗེད་ཐབས་མེད་པ་ཞིག་ཡིན།
རང་ཉིད་ན་གཞོན་བཟོད་བསྲན་ཆུང་བའི་གཤིས་སྤྱོད་ཡོད་མིན་ལ་མ་ལྟོས་
པར་བསམ་ཚུལ་འདྲ་མིན་མང་པོར་བཀོད་བྱུས་སྟངས་འཛིན་ཐུབ་པ་བྱེད་ཀྱི་
ཡོད། ཕྲུ་གུ་ཚོར་རྒྱུན་དུ་རོགས་པ་དགོས་རྒྱུ་གལ་ཆེར་བརྟེན་ང་ཚོས་ཞོགས་པ་
ཆུ་ཚོད་ ༩ ནས་ཕྱི་དྲོ་ཆུ་ཚོད་ ༥ པའི་བར་ལས་ཀ་བྱས་པ་དེས་འགྲིགས་ཡོད་
བསམ་པ་དྲན་གྱི་མེད། གལ་ཏེ་རོགས་ཚོགས་ཁག་དང༌། རྒྱ་གར་གཞུང་གི་སྐུ་
ཚབ་རྣམ་པ་བཅས་ལ་ཕྲུ་གུ་གང་ཞིག་གི་ལོ་རྒྱུས་སྙན་ཐོ་དང༌། དེ་བཞིན་ལས་གཞི་
ཁག་གི་དགོས་དངུལ་འཆར་རྩིས་སྐོར་སོགས་གནས་ཚུལ་མཁྱེན་འདོད་ཀྱིས་བཀའ་
འདྲི་གནང་སྐབས། བཀའ་ལན་འབུལ་རྒྱུ་དུས་འགྱངས་སོང་ཚེ་ཞལ་བཞེས་གནང་
རྒྱུ་ཁག་པོ་ཆགས་དོགས་ཀྱིས་འཕྲལ་དུ་འབུལ་ཐབས་བྱེད་ཀྱི་ཡོད། ང་ཚོར་རོགས་
རམ་དགོས་གལ་ཆེ་བ་དེ་དག་ལན་འདེབས་ཁ་གསལ་དང་འོས་འཚམས་འབུལ་ཐུབ་
མིན་ལ་རག་ལུས་ཡོད་པ་སྨོས་མི་དགོས། སྐལ་བཟང་ལགས་དང་ཁོང་གི་སྐུ་མཆེད་
གཅུང་པོ་མཐོ་སློབ་ཐོན་མ་ཐག་པ་གཉིས་ཀྱིས། ཛ་དྲག་གི་དགོས་གལ་ནམ་བྱུང་ལ་
ཕྲན་དང་མཉམ་དུ་དགོང་དྲོ་ཕྱི་པོའི་བར་ལས་ཀ་བྱེད་རོགས་བྱེད་ཀྱི་ཡོད།
ཕྲུ་གུ་གསར་པ་རྒྱུན་མི་ཆད་པར་འབྱོར་རྒྱུར་བརྟེན་ཕྲན་ནས་ད་ཡོད་བུ་གསོ་
ཁང་ལ་སློབ་ཕྲུག་གྲངས་ ༨༠༠ ཟིན་པ་དེ་དག་བོད་ཕྲུག་ཁྱིམ་སྡེའི་ངོ་བོར་བསྒྱུར་
རྒྱུའི་ཐག་གཅོད་བྱས་པ་ཡིན། ཉིན་གཅིག་ཕྱི་རྒྱལ་དང་བླངས་ཞབས་ཞུ་བ་འགའ་
ཞིག་ཕྲན་སར་ཕེབས་ཏེ་ཉིན་ལྟར་ཕྲུ་གུ་བཅོ་ལྔ་ཙམ་གྱི་མིང་ལ་བསྟན་འཛིན་
དང༌། ཉི་ཤུ་ཙམ་ལ་སྒྲོལ་མ། སུམ་ཅུ་ཙམ་ལ་བཀྲ་ཤིས་ཟེར་བ་བཅས་དེ་དག་ལ་
འབྲེལ་བ་བྱེད་རྒྱུ་ང་ཚོས་སྟངས་འཛིན་བྱེད་ཐུབ་དཀའ་བས། པདྨ་ལགས་ཁྱེད་ཀྱིས་
ང་ཚོས་གང་འདྲ་བྱས་ནས་གདོང་ལེན་བྱེད་ཐུབ་ཀྱི་རེད་སྙམ་པའི་རེ་བ་བྱེད་ཀྱི་ཡོད་
ཅེས་ཡིད་ཐང་ཆད་པའི་ཚུལ་གྱིས་བརྗོད་བྱུང༌། སྐབས་དེར་ཨིན་ཇིའི་སྨན་ཞབས་པ་
ཌོ་རི་སི་བྷེཊ་སི་ལགས་ནས་ཕྲུ་གུ་སོ་སོར་ཨང་གྲངས་རེ་བཀོད་དེ་རྟག་ཏུ་སྐེ་ལ་གྱོན་
རྒྱུའི་ངོ་སྤྲོད་ལག་འཁྱེར་ལྟ་བུ་ཞིག་བཟོ་ཐུབ་ན་དགེ་མཚན་ཆེ་ལུགས་ཀྱི་དགོངས་
འཆར་གནང་བྱུང༌། དེར་བརྟེན་ང་ཚོས་ཧ་ཡང་སྲབ་པོ་ཞིག་ཉོས་པ་དེའི་ཐོག་ཨང་
གྲངས་བརྐོས་བརྒྱབ་སྟེ་སྐེ་ལ་གྱོན་རྒྱུ་ཞིག་བཟོས་པ་ཡིན། དང་བླངས་ཞབས་ཞུ་
བ་དང་པོ་དེ་སུད་སི་དང་། གཉིས་པ་དེ་ཨོསྣྲོལི་ཡར་བཞུགས་ཀྱི་ཡོད་པ་ད་ཆ་ཁོང་
གཉིས་ལོ་ན་ ༤༠ ཙམ་ཟིན་ཡོད། དེ་རྗེས་ང་ཚོས་ངོ་སྤྲོད་ལག་འཁྱེར་ཐོག་དོ་
བདག་ཕྲུ་གུ་དང༌། ཕ་མའི་མིང་། ས་གནས་གང་ནས་ཡོང་བ་སོགས་ཆ་ཚང་ཡི་
གེ་བཀོད་པ་དེའི་འདྲ་བཤུས་ཤིག་སློབ་གྲྭའི་སྨན་ཁང་ནང་དུ་བཞག་པ་ཡིན། སུད་
སིའི་སྨན་པ་དང་སྨན་ཞབས་པ་ཁག་གཅིག་གིས་ལམ་ལུགས་འདི་ཐུགས་ལ་བབས་
པོ་གནང་གི་མི་འདུག ངོས་ནས་ཁོང་ཚོར་རྒྱུད་རིམ་འདིས་ཉུང་མཐར་ཕྲུ་གུར་སྔོན་
འགོག་ཁབ་ཉིས་བརྩེགས་མི་ཡོང་བ་དང༌། སྨན་ལོག་མི་ཐེབས་པ་སོགས་ཀྱི་ཐད་
ཕན་ཐོགས་ཡོང་རྒྱུ་བརྗོད་པ་ཡིན།
ངོ་སྤྲོད་ལག་འཁྱེར་གྱི་ལམ་ལུགས་ལག་བསྟར་བྱ་རྒྱུ་འདི་ནི་གནད་དོན་ཆུང་
ཆུང་ཞིག་མིན། གང་ལ་ཟེར་ན་དེ་སྐབས་ང་ཚོས་ཉིན་རེ་ཕྲུ་གུ་བཅོ་ལྔ་ཙམ་གྱི་ལོ་
རྒྱུས་ཡིག་སྣོད་ལ་ཞིབ་ཕྲ་བལྟས་ཏེ། དགོས་ངེས་ཀྱི་གནས་ཚུལ་རྣམས་ལག་འཁྱེར་
ཐོག་ཨིན་ཡིག་འགོད་དགོས་པ་བཅས། ལས་ཀ་ཡོངས་རྫོགས་ལག་པས་བྱེད་
དགོས་པས་དུས་ཡུན་རིང་པོ་འགོར་གྱི་ཡོད། རོགས་ཚོགས་ཁག་གི་སྨན་པ་དང་
སྨན་ཞབས་པ་ཚོས་ལམ་ལུགས་འདི་བརྒྱུད་ལས་ཀ་བྱ་རྒྱུ་སྟབས་བདེར་འགྲོ་བའི་
དགེ་མཚན་ཆེན་པོ་བྱུང་ཡོད།
ཕྱི་ལོ་ ༡༩༦༥ ལོར་བཙན་བྱོལ་དུ་འབྱོར་ནས་ལོ་ངོ་ཧྲིལ་པོ་ལྔ་སོང་བ་གནས་
ཡུལ་དྷརྨ་ཤཱ་ལཱར་འགྱུར་ལྡོག་ཆེན་པོ་བྱུང་སྟེ། དེ་སྔོན་བྱང་ཐང་ལྟ་བུའི་གྲོང་གསེབ་
འདི་སྔར་དང་མི་འདྲ་བ་ཞིག་ཏུ་གྱུར། ང་ཚོ་འདིར་འབྱོར་སྐབས་རྒྱ་གར་དཔོན་
རིགས་ཚོས་བོད་མི་བཙན་བྱོལ་བ་རྣམས་ལ་སྡོད་གནས་ཁང་པ་གཡར་པོ་གཏོང་
དགོས་པའི་རེ་བ་འདོན་གནང་མཛད་ཡོད་པ་དང༌། བཙན་བྱོལ་བོད་གཞུང་ནས་
ཀྱང་བོད་མི་ཚང་མར་སྡོད་གནས་འཚོལ་ཞིབ་དང༌། བཟའ་བཅའ་དང་གྱོན་ཆས་
མཁོ་སྤྲོད། ལས་ཀ་སྤྲོད་རྒྱུ་བཅས་གཙོ་གནད་གསུམ་གྱི་ཐོག་ཐབས་ཤེས་འབད་
བརྩོན་གནང་རྒྱུའི་ཐག་གཅོད་གནང་ཡོད། དེ་སྐབས་མི་མང་པོ་ཁང་པ་དང་གུར་ནང་
མཉམ་སྡོད་བྱེད་དགོས་པ་དང༌། གཞུང་ཞབས་པ་རྣམས་ཀྱང་ཁང་པ་ཧ་ཅང་ཆུང་
ཆུང་ནང་ལས་ཁུངས་ཚུགས་དགོས་བྱུང་བ་སོགས་དཀའ་ངལ་མང་པོར་གདོང་ལེན་
ཐུབ་པ་བྱས་ཡོད། བོད་མི་བཙན་བྱོལ་བ་ཚོར་གཞིས་ཆགས་གསར་འཛུགས་གནང་
རྒྱུའི་འཆར་གཞི་དེ་ནི་ཕུགས་ཀྱི་ཆ་རྐྱེན་བསྐྲུན་རྒྱུའི་དམིགས་ཡུལ་དེ་འདྲ་གང་ཡང་
མིན། རྒྱུ་མཚན་ནི་ཕྱོགས་གཅིག་ནས་ང་ཚོར་སྡོད་ཁང་གསར་རྒྱག་བྱ་རྒྱུའི་འགྲོ་
གྲོན་ལྡེང་ངེས་མེད་པ་དང༌། གཉིས་ནས་བོད་མི་ཚོས་བཙན་བྱོལ་དུ་ཡུན་རིང་སྡོད་
མི་དགོས་པ་གཙོ་འདོན་བྱེད་ཀྱི་ཡོད། ང་ཚོའི་ལས་འགན་དང་སེམས་ཁྲལ་ཆེ་ཤོས་
ནི་བོད་མི་ཚང་མར་ཟས་གོས་གནས་མལ་གྱི་ཆ་རྐྱེན་ངེས་སྤྲོད་བྱ་རྒྱུ་དང༌། ནད་པ་
ཚོར་སྨན་བཅོས་དུས་ཐོག་ཏུ་སྒྲུབ་ཐུབ་པ་བྱ་རྒྱུ་དེ་ཡིན། བུ་ཕྲུག་ཚོའི་སྨན་ཁང་འདི་
ནི་ཕྱི་ལོ་ ༡༩༦༤ ལོ་མཇུག་ཏུ་གསར་རྒྱག་བྱས་པའི་ཁང་པ་ཐོག་མ་དེ་ཡིན།། །།

ལེའུ་བཅུ་པ།
ཐོག་མའི་སྦྱིན་བདག་ཐོབ་པའི་བུ་ཕྲུག

༄༅། །ཕྱི་ལོ་ ༡༩༦༤།༡༩༦༥ ལོའི་དགུན་དུས་བལ་ཡུལ་ནས་ཕྲུ་གུ་བརྒྱ་དང་
སུམ་ཅུ་སོ་བཞི་ཙམ་གསར་དུ་འབྱོར། ཁོང་ཚོ་འགྲུལ་བཞུད་སྐབས་ངལ་དུབ་ཅི་
ཆེ་བྱུང་བའི་དབང་གིས་ཕོ་བ་དང་རྒྱུ་ཚད་ནད་གཞིས་ཟིན་ཏེ་ཕྲུ་གུ་བཅུ་ལམ་བར་དུ་
འདས་གྲོངས་སོང་འདུག དེ་འཕྲོས་རྣམས་བུ་ཕྲུག་ཁྱིམ་སྡེར་སྡོད་ཁང་ལྡེང་ངེས་མེད་
པས་དྷ་ཤོད་དུ་ཁང་པ་གླས་ཏེ་བཞག་པ་ཡིན།
ཁོང་ཚོའི་ནད་གཞིར་བརྟག་དཔྱད་ཟིན་མཚམས་རྒྱ་གྲམ་དམར་པོའི་སྨན་པས་
རྒུན་འབྲུམ་ཀ་རའི་བཅུད་ཟས་གང་མགྱོགས་ཉོ་དགོས་གསུངས་བྱུང༌། འོན་ཀྱང་
སྟབས་མི་ལེགས་པར་ང་ཚོར་དགོས་མཁོའི་ཡོ་ཆས་ཆ་རྐྱེན་མེད་པར་བརྟེན་དང་
བླངས་ཞབས་ཞུ་བ་དང་མ་ཚབ་ཚོར་རོགས་པ་བྱེད་རོགས་བརྗོད་དེ། ཁོང་ཚོ་ཁག་
གཅིག་གིས་རྒུན་འབྲུམ་གྱི་བཅུད་རྫས་ཇ་ཐང་ནང་བསྲེས་པ་དང༌། ཁག་གཅིག་གིས་
ཕྲུ་གུ་ཚོར་ཐུར་མས་ག་ལེར་སྟེར། ཕྲུ་གུ་ཚོ་གྲོད་ཁོག་གཅུས་རིལ་བརྒྱབ་པའི་ན་
ཟུག་གིས་སྐད་ངན་ཤོར་བ་ཐོས་སྐབས། ང་ཚོར་ཆ་རྐྱེན་ཧ་ཅང་ཞན་པས་ཁོང་ཚོའི་
ན་ཟུག་ལམ་སང་བཅོས་ཐབས་མེད་པར་མི་བཟོད་པ་ཆེན་པོ་བྱུང་།
ཁོང་ཚོའི་སེམས་ནང་དཀའ་ངལ་ཇི་ཙམ་ཡོད་པ་དེ་བས་ཡིད་ལ་འཆར་དཀའ་
བ་དང༌། བོད་ནང་ཡོད་པའི་བོད་མི་རྒན་རབས་ཚོས་གྲོང་པ་ཁྱིམ་མཚེས་དང་ཉེ་
གྲོགས་སོགས་ལ་ང་ཚོ་བོད་མི་ཚོས་སྡུག་བསྔལ་འདི་འདྲ་མྱོང་དགོས་སྐྱེ་བ་སྔ་མ་
ལས་ངན་ག་རེ་བསགས་པའི་འབྲས་བུ་ཡིན་ནམ་ཞེས་ཤོད་རེས་བྱས་པ་ཕྲུ་གུ་ཚོས་
ཐོས་འདུག ཕྲུ་གུ་འདི་ཚོས་གནས་སྟངས་ཛ་དྲག་ཅི་ཆེའི་འོག་ནས་འདིར་བྲོས་
བྱོལ་དུ་ཡོང་པ་དང༌། ད་ཆ་ཁོང་རང་ཚོ་མི་གཟུགས་འཕྲུལ་ཆས་ལྟ་བུ་གནས་གཞི་
གཏན་འཁེལ་གང་ཡང་མེད་པར་བསྐྱོད་བཞིན་ཡོད་པ་ཤེས་ཀྱི་ཡོད། ཁོང་ཚོའི་ལུས་
སེམས་ཀྱི་བདེ་ཐང་སྔ་སོར་ཆུད་ཐབས་སུ་ཕྲུ་གུ་ཁག་གཅིག་ལ་བདུན་ཕྲག་ཁ་ཤས་
དང་། ཁག་གཅིག་ལ་ཟླ་བ་མང་པོ་འགོར་ཡོད།
གཅེན་མོ་ཚེ་རིང་སྒྲོལ་མ་ལགས་དམ་པ་དེ་ཉིད་ཀྱིས་གསར་དུ་འབྱོར་བའི་ཕྲུ་གུ་
རྣམས་༸གོང་ས་མཆོག་གི་མཇལ་ཁར་འཁྲིད་གནང་གི་ཡོད་པ་ལྟར་ཕྲན་ནས་ཀྱང་དེ་
ལྟར་བྱས་པ་ཡིན། ཕྲུ་གུ་དེ་ཚོ་ལོ་ན་དྲུག་བདུན་ལས་སོན་མེད་རུང་སློབ་སྦྱོང་བྱེད་
འདོད་ཀྱི་རྣམ་པ་ཤུགས་ཆེ་ཡོད་ཁར། སོ་སོའི་ལས་འགན་སྐོར་བསམ་ཞིབ་བྱེད་
ཐུབ་པའི་ཁྱད་ཆོས་ཀྱང་འདུག་པར་ཕྲན་རང་ངོ་མཚར་སྐྱེས་བྱུང་།
དེ་སྐབས་བུ་ཕྲུག་ཁྱིམ་སྡེའི་ལས་བྱེད་རེ་ཟུང་གིས་མ་གཏོགས་དེ་མིན་སློབ་
ཕྲུག་ཚོར་བོད་ཡིག་དང༌། ཞལ་འདོན། དམངས་ཁྲོད་ཀྱི་གླུ་གཞས་དང་ཞབས་བྲོ་
སོགས་སློབ་ཁྲིད་ཐུབ་པའི་ཤེས་ཚད་མེད་པར་མ་ཟད། ཨིན་ཇིའི་སྐད་ཡིག་ཀྱང་
སློབ་ཁྲིད་བྱེད་ཐུབ་མཁན་ཉུང་ཤས་ལས་མེད། དེ་བཞིན་འཛིན་ཁང་ལྡེང་ངེས་
མེད་སྟབས་ཕྱི་རོལ་རི་ལྡེབས་དང༌། ཆར་པ་རྒྱག་དུས་བར་ཁྱམས་དང་ཀ་ཕིབས་
འོག དབྱར་དུས་ཚ་བ་ཆེ་སྐབས་ཤིང་སྡོང་གི་བསིལ་གྲིབ་འོག་སོགས་སུ་འཛིན་གྲྭ་
ཚུགས་དགོས་ཀྱི་ཡོད། དགེ་རྒན་ཚོས་ནག་པང་དང་ས་སྨྱུག་སོགས་སློབ་ཁྲིད་ཡོ་
ཆས་ཁྱེར་ཏེ་སློབ་ཕྲུག་རྣམས་སྡེ་ཚན་ཁག་བགོས་ཀྱིས་ཕྱི་རོལ་དུ་སློབ་ཁྲིད་བྱེད་པར་
འགྲོ་དགོས་པས། བུ་ཕྲུག་ཁྱིམ་སྡེའི་ཉིན་རེའི་ཁོར་ཡུག་གནས་སྟངས་ཅུང་ཟང་ཟིང་
ངང་གནས་ཀྱི་ཡོད།
ང་ཚོའི་ལས་དོན་ཚགས་ཚུད་དོན་འཁྱོལ་ཡོང་ཕྱིར་ཕྲུ་གུ་རྣམས་སྣེ་ལེན་བྱ་ཡུལ་
ཁག་གསུམ་དུ་ཕྱེས་ཡོད། གང་ལྟར་གོང་ཞུས་བཞིན་དགེ་རྒན་མ་ལྡེང་བའི་དཀའ་
ངལ་འཕྲད་མུས་ལ་བརྟེན། དེ་སྔོན་གཅེན་མོ་དམ་པའི་སྐུ་དུས་སུ་རྒྱ་གར་གཞུང་ལ་
དེའི་ཐད་སྐྱབས་འཇུག་སྙན་སྐུལ་ཞུས་དོན་དགེ་རྒན་འགའ་ཞིག་ལ་གསོལ་ཕོགས་
གནང་རྒྱུའི་ཞལ་བཞེས་གནང་ཡོད། དེར་བརྟེན་ཕྲུ་གུ་ཚོར་ཨིན་བོད་སློབ་དགེ་དང་
བླངས་ཞབས་ཞུ་བའི་ཐོག་ཧིནྡཱི་སློབ་མཁན་དགེ་རྒན་ཡང་གསར་བསྐོ་བྱེད་ཐུབ་པ་
བྱུང་ཡོད།
སློབ་ཕྲུག་ནད་པ་རྣམས་སྨན་པ་བསྟེན་གཏུགས་བྱེད་སའི་སྨན་ཁང་ཞིག་ཡོད་
ཀྱང་། དེ་ནི་རྟག་ཏུ་འཚང་ག་ཤིག་ཤིག་ཡོད་པས་སྨན་ཁང་གི་ལས་བྱེད་ཚོས་
ལས་ཀ་འཕར་མ་བྱེད་དགོས་ཀྱི་ཡོད། སུད་སི་རྒྱ་གྲམ་དམར་པོའི་སྨན་པ་ཕལ་མོ་
ཆེ་ཆ་སྙོམས་དུས་ཡུན་ལོ་གཉིས་ལས་བརྒལ་ཏེ་སྡོད་མཁན་དཀོན་པོ་ཡོད། སྨན་
པ་རྣམས་ང་ཚོ་དང་མཉམ་དུ་ལོ་གཅིག་ཙམ་བསྡད་རྗེས་ཁོང་ཚོའི་བརྗེ་ཚབ་དྷ་སར་
འབྱོར་འཕྲལ་ཕྱིར་ལོག་བྱེད་ཀྱི་འདུག སྐབས་རེ་ཁོང་ཚོས་དུས་ཡུན་ཟླ་བ་གཅིག་
ཙམ་ཕར་འགྱངས་བྱས་ཏེ་སྨན་པ་གསར་པ་ཚོར་བཙན་བྱོལ་བོད་ཕྲུག་སྤྱི་ཡོངས་ལ་
ནད་གཞི་ཡོད་མེད་དང་ལྟ་རྟོག་བྱེད་སྟངས་སྐོར་རྒྱུས་སྟོན་བྱེད་ཀྱི་ཡོད། འགོ་སྟོད་
དུ་སུད་སི་རྒྱ་གྲམ་དམར་པོས་སྨན་ཞབས་པ་གཉིས་ཆེད་གཏོང་གནང་བ་དང་། ཨིན་
ཡུལ་བྱིས་པའི་རོགས་སྐྱོར་ཚོགས་པས་སྨན་ཁང་གསར་རྒྱག སུད་སི་བོད་མིའི་
རོགས་ཚོགས་ནས་བོད་ཕྲུག་ཚོར་སྡོད་ཁང་གསར་རྒྱག་བཅས་ཀྱི་རོགས་དངུལ་
གནང་འབྱོར་བྱུང་། རྒྱལ་སྤྱིའི་རོགས་ཚོགས་ཁག་ནས་རོགས་དངུལ་གནང་བར་མ་
ལྟོས་པར་ད་དུང་སྡོད་ཁང་མ་ལྡེང་བའི་དཀའ་ངལ་མུ་མཐུད་འཕྲད་བཞིན་ཡོད།
ཕྱི་ལོ་ ༡༩༦༥ ལོ་ཙམ་ལ་རྒྱ་གར་ནང་བོད་མི་སྐྱབས་བཅོལ་བ་གྲངས་
འབོར་ ༨༥༠༠༠ ཙམ་འབྱོར་ཟིན་པ་ལྟར། ྋགོང་ས་མཆོག་ནས་རྒྱ་གར་གཞུང་
ལ་བོད་མི་སྐྱབས་བཅོལ་བ་ཚོར་གཞིས་ཆགས་གསར་འཛུགས་བྱ་ཡུལ་ས་སྐལ་
ཕྲན་བུ་གནང་སྐྱོང་ཡོང་བའི་སྙན་སྐུལ་གནང་བར། རྒྱ་གར་དབུས་གཞུང་ནས་ཞལ་
བཞེས་བཟང་པོ་ཐོབ་སྟེ་བོད་མི་བརྒྱ་ཕྲག་མང་པོས་ལམ་བཟོའི་སྡོད་སྒར་བཞག་ནས་
རྒྱ་གར་གྱི་ས་ཁུལ་ཁག་ནང་གཞིས་ཆགས་བྱེད་པར་བསྐྱོད་ཡོད། གཞིས་ཆགས་
གསར་འཛུགས་བྱ་ཡུལ་གྱི་ས་ཆ་ཕལ་མོ་ཆེ་ཤིང་ནགས་ཁུལ་ཡིན་སྟབས། བོད་མི་
རྣམས་ས་གནས་སུ་འབྱོར་མ་ཐག་ཐོག་མར་ཤིང་ནགས་གཅོད་འབྲེག་བྱ་དགོས་ཐུག་
ཡོད། དེ་ནས་ས་ཁོད་སྙོམས་པ་དེའི་ཐོག་ཁང་པ་གསར་རྒྱག་བྱས་འདུག འཚོ་བ་
སྐྱེལ་རྒྱུ་ལས་སླ་པོ་མེད་པས་ཁོང་ཚོས་ལས་དོན་གང་ཅིར་འབད་བརྩོན་ཆེ་བསྐྱེད་
བྱས་ཡོད། གལ་གནད་ཆེ་བ་ཞིག་ལ་བོད་མི་རྣམས་ས་བབས་མཐོ་སར་སྡོད་རྒྱུའི་
གོམས་གཤིས་ཡོད་པར་བརྟེན། ས་བབས་དམའ་ལ་གནམ་གཤིས་ཚ་བ་ཆེ་བའི་ས་
ཁུལ་དུ་སྡོད་རྒྱུ་གོམས་འདྲིས་དཀའ་བ་དང༌། ས་ཆུ་མ་འཕྲོད་པ་སོགས་ཀྱིས་བོད་
མི་མང་པོ་ཞིག་རྐྱེན་འདས་སུ་གྱུར་ཡོད། དེ་ནས་མི་གྲངས་ལྔ་རེ་ཡོད་པའི་ཁྱིམ་
ཚང་རེར་ཁང་པ་ཁང་མིག་གསུམ་དང༌། ས་ཞིང་ཨེ་ཀར་ལྔ་རེ་བགོ་འགྲེམས་གནང་
ཡོད། ལམ་ལུགས་དེ་གཞིས་ཆགས་ཚང་མར་གཅིག་མཚུངས་ལག་བསྟར་གནང་
ཡོད། གཞིས་ཆགས་ཁ་ཤས་ནང་ཕྲུ་གུ་ཕ་མའི་ཉེ་འཁྲིས་སུ་སྡོད་ཐུབ་རྒྱུཪ་སློབ་གྲྭ་
ཆེད་འཛུགས་བྱས་ཡོད་ཀྱང་། ཕ་མ་མང་ཆེ་བས་ཕྲུ་གུ་བོད་ཕྲུག་ཁྱིམ་སྡེར་འཇུག་
འདོད་བྱས་པར་བརྟེན་བོད་ཁྱིམ་གྱི་ཕྲུ་གུའི་ཁ་གྲངས་མུ་མཐུད་འཕར་ཏེ། དེ་དག་ལ་
ཟས་གོས་གནས་མལ་གྱི་མཐུན་རྐྱེན་སྦྱོར་རྒྱུས་མཚོན་པའི་དཀའ་ངལ་གཅིག་ཐོག་
ཉིས་བརྩེགས་ཀྱིས་སེམས་ཁྲལ་ཅི་ཆེ་བྱུང༌།
ལོ་རེ་བཞིན་དཀའ་ངལ་གསར་པ་མུ་མཐུད་འཕྲད་མུས་ལ་མ་ལྟོས་པར་ད་དུང་
ཚང་མས་བོད་ནང་གང་མྱུར་ཕྱིར་ལོག་ཐུབ་རྒྱུའི་རེ་བ་བྱེད་བཞིན་ཡོད། ཡིད་ཆེས་
དང་རེ་བཅོལ་འདིས་ཛ་དྲག་གཉན་འཕྲང་གི་དཀའ་ངལ་གང་ཅིར་བཟོད་བསྲན་གྱིས་
གདོང་ལེན་བྱ་རྒྱུའི་སེམས་ཤུགས་སྦྱིན་གྱི་ཡོད་འདུག བོད་མི་ཚོས་རང་ཡུལ་དུ་
གང་མྱུར་ཕྱིར་ལོག་ཐུབ་པའི་རེ་བ་བྱེད་པ་དེ་ནི་བཙན་བྱོལ་བོད་གཞུང་ནས་རྒྱ་གར་
གཞུང་གི་དཔོན་རིགས་ཚོར། བོད་མིའི་གཞིས་ཆགས་གསར་འཛུགས་བྱ་རྒྱུའི་
བཀའ་མོལ་ཞུས་པའི་ལས་གཞི་དང་རྒྱབ་འགལ་ལྟ་བུ་ཆགས་ཤིང༌། གཞིས་ཆགས་
ཁག་ནང་གནས་སྤོ་བྱེད་མཁན་བོད་མི་ཚོས་དུས་ཚོད་ངེས་ཅན་ཞིག་ལས་དུས་ཡུན་
རིང་པོ་བཙན་བྱོལ་དུ་སྡོད་མི་དགོས་པ་ཚོད་དཔག་བྱས་ཏེ། འཚོ་ཐབས་ཀྱི་གནས་
སྟངས་ཡར་རྒྱས་གཏོང་རྒྱུ་དེ་ཙམ་གལ་གནད་ཆེན་པོར་བརྩི་ཡི་མེད།
རྒྱ་གར་བ་དང་། སུད་སིའི་སོ་ནམ་འདེབས་ལས་མཁས་པ་ཚོས་ཁྱེད་ཚོའི་
ས་སྐལ་ཐོག་ཤིང་ཏོག་གང་ཞིག་འདེབས་འཛུགས་བྱས་ན་ལེགས་ཞེས་མིག་སྟོན་
བྱེད་སྐབས། བོད་མི་ཚོས་ཆུ་ཤིང་དང་བེ་ཏའི་སྡོང་པོ་བཏབ་ན་འབྲས་བུ་འདོགས་
པར་དུས་ཡུན་ཇི་ཙམ་འགོར་མིན་སྐད་ཆ་དྲིས་པར། ཁོང་ཚོས་ཕལ་ཆེར་ལོ་ལྔ་ནས་
བདུན་བར་འགོར་གྱི་རེད་ཅེས་བརྗོད་དུས། གཞིས་མི་ཚོས་གད་མོ་དགོད་བཞིན་
ངང་སྡོང་པོ་དེ་ཚོར་འབྲས་བུ་སྨིན་དུས་ང་ཚོ་འདིའི་ཉེ་འཁོར་དུ་ཡོད་ཀྱི་མ་རེད་ཅེས་
ལན་འདེབས་བྱས་ཡོད།
དེ་ལྟའི་ངང་དུས་ཚོད་འདའ་མུར་༸གོང་ས་མཆོག་ནས་བོད་ཀྱི་དཀའ་རྙོག་
སེལ་ཐབས་སླད་ཐུགས་ཁུར་མུ་མཐུད་བསྐྱེད་བཞིན་ཡོད་ཀྱང༌། བོད་ནང་གི་གནས་
སྟངས་ཉིན་རེ་བཞིན་ཇེ་ཞན་ཇེ་ངན་དུ་འགྲོ་བཞིན་ཡོད། ང་ཚོ་མ་འོངས་པར་རྒྱ་བལ་
འབྲུག་གསུམ་སོགས་ཕྱིའི་ཡུལ་གྲུ་ཁག་ནང་གནས་སྡོད་བྱེད་དགོས་པའི་དངོས་
ཡོད་གནས་ཚུལ་དེ་དག་ཁས་ལེན་མི་བྱེད་ཀ་མེད་ཆགས་ཡོད། དེས་ན་ང་ཚོས་
རིམ་པས་རང་རེ་བོད་མིའི་ཆོས་རིག་གོམས་སྲོལ་དང་ངོ་བོ་མ་བརླག་པར་སྲུང་སྐྱོབ་
ཐུབ་ཆེད་བཙན་བྱོལ་སྤྱི་ཚོགས་ནང་རྨང་གཞི་སྲ་བརྟན་ཕུགས་འཕེར་བཟོ་རྒྱུ་གལ་
ཆེ་ཡིན་པ་དང༌། དེ་ལྟའི་ལམ་ནས་མཐར་ཐུག་བོད་ནང་ཕྱིར་ལོག་བྱ་རྒྱུའི་གྲ་སྒྲིག་
ཨང་གསར་བྱེད་དགོས་པ་སོགས་ཤེས་རྟོགས་བྱུང་ཡོད། ཕྲུ་གུ་ཚོར་སློབ་སྦྱོང་སྤྲོད་
རྒྱུ་དང༌། གཞིས་ཆགས་ཁག་ནང་དཔལ་འབྱོར་འཛུགས་སྐྲུན་ཡར་རྒྱས་གཏོང་རྒྱུའི་
ལས་དོན་འདི་གཉིས་གལ་གནད་ཆེ་ཤོས་ཆགས་ཡོད།
གཞུང་འབྲེལ་སྒྲིག་འཛུགས་དང་རོགས་ཚོགས་ཁག་ནས་ང་ཚོར་རོགས་
དངུལ་ཕོན་ཆེ་གནང་སོན་བྱུང་ཡོད། རོགས་དངུལ་དེ་དག་ནི་སྐུ་ཞབས་དང་ལྕམ་
སྐུ་ཨཱཙཪྵཱ་ཀིར་པ་ལ་ནི་ Acharya Mr. and Mrs. Kirpalani མཆོག་
དང༌། སྐུ་ཞབས་ཀལ་ཡཱན་སིངྒ་གུཔྟ་ Kalyan Singh Gupta མཆོག་གིས་
གསར་འཛུགས་གནང་བའི་བོད་མི་སྐྱབས་བཅོལ་བའི་དབུས་སྐྱོབ་གསོ་ཚོགས་
པ་ Central Relief Committee བརྒྱུད་གཏོང་གནང་མཛད་ཀྱི་ཡོད། གཅེན་
མོ་ཚེ་རིང་སྒྲོལ་མ་ལགས་དམ་པ་དེ་ཉིད་ཀྱིས་དེ་སྔོན་ཚོགས་པ་ཁག་ལ་འབྲེལ་
གཏུགས་ལན་མང་གནང་བའི་གྲུབ་འབྲས་ད་ཆ་སྨིན་བཞིན་ཡོད་པ་དང་། ངོས་ནས་
བོད་ཕྲུག་ཁྱིམ་སྡེའི་ལས་ཁུར་བླངས་རྗེས་རོགས་ཚོགས་གསར་པ་ཁག་དང་། རང་
ཉིད་ཀྱི་སློབ་གྲོགས་ཚོར་ཡིག་འབྲེལ་ཞུས་ཐོག་གོང་གསལ་སྒྲིག་འཛུགས་ཁག་
ལའང་འབྲེལ་བ་མུ་མཐུད་ཞུས་ཏེ། ད་ཕན་ཕྲན་གྱི་མིང་ཐོག་ཅེག་འཛིན་འབྱོར་བ་
རྣམས་སྐྱབས་བཅོལ་བོད་མིའི་བུ་གསོ་ཁང་ཞེས་པའི་མིང་བྱང་ཐོག་བསྒྱུར་ཏེ་རྩིས་
དེབ་གསར་པ་ཞིག་སྒོ་ཕྱེས་པ་ཡིན།
ཕྱི་ལོ་ ༡༩༦༥ ལོའི་ཉིན་གཅིག་རྒྱ་གར་ཕྱི་སྲིད་ལས་ཁུངས་ནས་མ་སུ་རི་
བོད་ཕྲུག་ཁྱིམ་སྡེའི་དབུ་འཛིན་ཕྲེང་རིང་ལྷ་ལྕམ་རིན་ཆེན་སྒྲོལ་མ་ལགས་དང་། ཕྲན་
གཉིས་དིལླཱི་གསར་པར་འབོད་འགུགས་གནང་བར་མི་འདོད་བཞིན་དུ་བསྐྱོད་དགོས་
བྱུང༌། རྒྱ་གར་བའི་ལས་བྱེད་དེས་ཞལ་འདེབས་སྣེ་སེལ་ཆུང་ཙག་རིགས་མ་
གཏོགས་རོགས་དངུལ་གཞན་རྣམས་ངོ་ཚབ་ཁང་དུ་ཐད་ཀར་འབྱོར་གྱི་མི་འདུག་
ཅེས་བརྗོད་བྱུང༌། ཕྲན་ནས་དངུལ་དེ་དག་ཨ་སྒོར་བརྒྱ་ཕྲག་བརྒལ་བ་ལྟ་བུའི་ཕོན་
ཆེ་དེ་འདྲ་མིན་པར། དེ་ཚོ་ཕལ་མོ་ཆེ་ངོས་རང་གི་གྲོགས་པོ་མི་སྒེར་སོ་སོས་བཏང་
བའི་ཨ་སྒོར་ ༡༠ ནས་ ༡༠༠ བར་རེད་ཅེས་བརྗོད་པར། ལས་བྱེད་དེས་ཁྱེད་
རང་སྒེར་གྱི་ལས་དོན་དང་བོད་ཕྲུག་ཁྱིམ་སྡེ་སྤྱི་ལ་གནོད་སྐྱོན་མི་འབྱུང་ཆེད་ཚུལ་
མཐུན་བྱེད་དགོས་ཞེས་ཨུ་ཚུགས་མཐར་སྐྱེལ་གྱིས་བརྗོད་བྱུང༌། མཐའ་མཇུག་དེར་
ཕྲན་ནས་གལ་ཏེ་རོགས་དངུལ་གཏོང་སྟངས་ཀྱི་ཆ་ནས་ཁྲིམས་མཐུན་མ་ཡིན་པའི་
དཀའ་ངལ་བཟོ་ཡི་ཡོད་ཚེ། ཁྱེད་ནས་ངོས་རང་བཙོན་འཇུག་བྱས་ཀྱང་འགྲིག་ཅེས་
བརྗོད། དེ་རྗེས་དྷ་སར་ཕྱིར་ལོག་སྟེ་རོགས་དངུལ་ཇི་བྱུང་བུ་གསོ་ཁང་གི་རྩིས་དེབ་
ནང་བཅོལ་འཇོག་བྱས་པ་ཡིན།
རིམ་པས་ང་ཚོས་དཀའ་སྤྱད་འབད་བརྩོན་བྱས་པའི་འབྲས་བུ་སྨིན་འགོ་ཚུགས་
ཏེ༑ མི་སྒེར་པ་ཁག་ནས་མཐུན་འགྱུར་ཞལ་འདེབས་གནང་མཁན་ཇེ་མང་ཇེ་མང་དུ་
གྱུར། མཐུན་འགྱུར་རོགས་རམ་གནང་འདོད་ཡོད་པའི་སྦྱིན་བདག་རྣམ་པར་བོད་
ཕྲུག་ཁྱིམ་སྡེའི་ཕྲུ་གུ་ཚོའི་གནས་སྟངས་འགྲེལ་བཤད་ཀྱི་སྙན་ཐོ་འཆར་ཅན་འབུལ་
གྱི་ཡོད། དེ་སྔོན་ཕྲན་ནས་སུད་སི་དང་ཨིན་ཡུལ་པེ་སེ་ཊོ་ལོ་ཇི་བུ་ཕྲུག་ཁྱིམ་སྡེའི་
ཕྱག་ལས་གནང་སྟངས་མཐོང་མྱོང་ཡོད་པ་དེས། ཕྲུ་གུ་ཚོར་སྦྱིན་བདག་འཚོལ་
སྟངས་ཀྱི་ལམ་ལུགས་ཐད་ཉམས་མྱོང་ཕྲན་བུ་ཐོབ་བྱུང༌། ཕྱི་ལོ་ ༡༩༦༠ ལོ་ནས་
བཟུང་ Hawaii ནང་བཅའ་བཞུགས་ལྕམ་སྐུ་མུལ་མཱན་ Muhlmann མཆོག་
ནས་ཟླ་རེར་རོགས་དངུལ་ཨ་སྒོར་ ༡༠༠ རེ་གཏོང་བ་གནང་དོན། ཁོང་ལ་བོད་
ཕྲུག་ཁྱིམ་སྡེའི་ལས་གཞི་ཁག་དང་དཀའ་སེལ་དགོས་རིགས་འཆར་ཅན་ཡིག་འབྲེལ་
ཞུ་ཡི་ཡོད། ཕྲན་ནས་ཕྲུ་གུ་རེར་འགྲོ་གྲོན་ཨ་སྒོར་ ༡༠ རེ་གཏོང་རྒྱུ་ཚད་གཞི་
གཏན་འབེབས་བྱས་པ་ཡིན། དེ་ནི་སྐབས་དེར་རྒྱ་གར་ནང་གི་ཕྲུ་གུ་ཚོར་བཟའ་
ཆས་དང༌། གྱོན་ཆས། སློབ་སྦྱོང་སོགས་ཀྱི་འགྲོ་གྲོན་ཚད་གཞི་མཐོ་གྲས་ཤིག་
ཆགས་ཡོད།
སྐལ་བཟང་ལགས་དང་ཁོང་གི་གཅུང་པོ་གཉིས་ཀྱིས་ཕྲུ་གུ་དོ་བདག་སོ་སོའི་
འདྲ་དཔར་དང་ལོ་རྒྱུས་ཆ་ཚང་གྲ་སྒྲིག་གནང་བ་དང༌། ཕྲན་ནས་ཡིག་ཆ་དེ་དག་
ལྕམ་སྐུ་མུལ་མཱན་མཆོག་གིས་གཙོས་པའི་སྦྱིན་བདག་གནང་འདོད་ཡོད་མཁན་ཚང་
མར་གཏོང་གི་ཡོད། ངོས་ནས་ལྕམ་སྐུ་མཆོག་ལ་ཉིད་ཀྱིས་གཏོང་གནང་མཛད་
པའི་ཟླ་རེའི་རོགས་དངུལ་དང༌། དེ་མིན་ཞལ་འདེབས་ཇི་བྱུང་གསོག་སྒྲུབ་བྱེད་
ཀྱི་ཡོད་སྐོར་ཞུས་པ་ཡིན། རོགས་དངུལ་དེ་དག་གིས་སྦྱིན་བདག་ཡོད་པའི་ཕྲུ་གུ་
ཚོར་མཉམ་སྤྱོད་ཀྱི་ཉལ་ཁང་ཆེན་པོ་མིན་པར་ཆུང་ཆུང་ཞིག་གསར་རྒྱག་བྱ་འདོད་
བྱུང༌། ཕྱི་ལོ་ ༡༩༦༦ ལོར་འགྲོ་གྲོན་ཧིན་སྒོར་ ༢༠༠༠༠ གནད་པའི་སྡོད་ཁང་
དེ་ཐོག་མར་གསར་རྒྱག་བྱས་དོན། ཕྱི་ལོ་ ༡༩༦༧ ཕྱི་ཟླ་ ༥ ཚེས་ ༡༧ ཉིན་
དབུ་འབྱེད་ཀྱི་མཛད་སྒོ་སྟབས་བདེ་ཞིག་བྱས་པ་ཡིན། སྡོད་ཁང་དེའི་ནང་བུ་
ཕྲུག་ ༢༥ རེ་སྡོད་ཐུབ་པ་དང༌། ཁང་པ་རྒྱག་སྟངས་འདིས་ཕྲུ་གུ་ ༡༠༠ སྐོར་
མཉམ་སྡོད་བྱེད་པའི་ཉལ་ཁང་དང་མི་འདྲ་བར། སེམས་ནད་ཡོད་པའི་ཕྲུ་གུ་ཚོའི་
སྡོད་གནས་ཁོར་ཡུག་ཁྱིམ་ཚང་གི་རྣམ་པ་ལྡན་པ་ཞིག་བསྐྲུན་ཐུབ་པར་ངོ་མཚར་
སྐྱེས་བྱུང༌། ཁྱིམ་ཚང་གསར་པ་དེའི་ནང་ཕ་ཚབ་མ་ཚབ་ཚོའི་ལྟ་སྐྱོང་འོག་རང་ལས་
ལོ་ན་རྒན་པའི་གཅེན་པོ་དང་གཅེན་མོ་ཚོ་མཉམ་དུ་བསྡད་དེ་མི་ཚེ་གསར་པ་ཞིག་
འགོ་འཛུགས་ཐུབ་པ་བྱུང་སོང་། ལས་གཞི་འདིས་ཕྲུ་གུ་ཚོའི་སེམས་ནད་སང་རྒྱུར་
ཕན་ཐོགས་འབྱུང་བཞིན་ཡོད་པས། རང་ངོས་ནས་ངལ་བ་ཁུར་དུ་བླངས་ཏེ་སྡོད་ཁང་
འདི་རིགས་གང་མང་རྒྱག་རྒྱུའི་འབད་བརྩོན་མུ་མཐུད་བྱས་པ་ཡིན།
དེ་རྗེས་ཕྲུ་གུར་ལྟ་སྐྱོང་བྱེད་མཁན་མ་ཚབ་གཅིག་ལ་ཕྲུ་གུ་བུ་ཞིག་བཙས་ཏེ་
ཉིན་གཉིས་རྗེས་ཨ་མ་དེ་འདས་གྲོངས་སུ་གྱུར། ཕྲུ་གུ་དམར་འབྱར་གྱི་ཕ་ཨ་ཁུ་
སྟོབས་རྒྱས་ཀྱིས་ཕྲུ་གུ་ཚོ་ཤིང་ནགས་ཁྲོད་འཆམ་འཆམ་ལ་འཁྲིད་པ་དང་། ཁོང་
ཚོར་དམངས་ཁྲོད་ཀྱི་རྐང་བྲོ་གླུ་གཞས་སློབ་པ་སོགས་བུ་བཅོལ་ཁང་གི་ལས་ཀ་
ཙག་ཙིག་ཚང་མ་བྱེད་ཀྱི་ཡོད། ཁོང་ཕྲུ་གུར་དགའ་པོ་ཡོད་ལ་ཕྲུ་གུ་ཚོས་ཀྱང་ཁོང་
ལ་དགའ་པོ་བྱེད། ཨ་ཁུ་སྟོབས་རྒྱས་བཟའ་ཟླ་འདས་གྲོངས་སུ་གྱུར་པའི་སེམས་
སྡུག་གིས་ནོན་ཞིང་ལས་བྲེལ་ཆེ་བའི་ཁར་ཕྲུ་གུ་དམར་འབྱར་ལ་ལྟ་སྐྱོང་བྱེད་དགོས་
པ་བཅས་ཀྱིས་ཅི་བྱ་བྲལ་བའི་གནས་སུ་གྱར། སྟབས་ལེགས་པ་ཞིག་ལ་ཨིན་ཡུལ་
བྱིས་པའི་རོགས་ཚོགས་ཀྱིས་ཆེད་གཏོང་གནང་བའི་སྨན་ཞབས་པ་ལྕམ་སྐུ་ཇུ་ལི་
ཡཏ་ Juliet ལགས་ཀྱིས། ཕྲུ་གུ་དམར་འབྱར་བསྟན་འཛིན་མཆོག་ལྷ་བདག་
གཉེར་གྱིས་རང་གི་ཕྲུ་གུ་བཞིན་གཅེས་སྐྱོང་གནང་སྟེ། ཕྲུ་གུ་བཞག་སའི་སྒྲོམ་ཆུང་
ཆུང་སྙིང་རྗེ་པོ་ཞིག་ཉོས་པ་དེའི་ནང་བླུགས་ཏེ་ལྟ་རྟོག་གནང༌། དེ་གོང་ཕྲུ་གུའི་ཨ་མ་
འདས་གྲོངས་སོང་སྐབས་གཅེན་མོས་བུ་གསོ་ཁང་ནང་ལྟ་རྟོག་གནང་བཞིན་ཡོད་པ་
ཕྲན་རང་དྷ་སར་མེད། ལྕམ་སྐུ་ཇུ་ལི་ཡཏ་ལགས་ནས་བསྟན་འཛིན་མཆོག་ལྷ་བདག་
ཉར་ལྟ་སྐྱོང་གནང་བ་མཐོང་སྐབས་ཚང་མས་ཧ་ཅང་དགའ་པོ་བྱེད། དུས་སྐབས་
དེ་འདྲ་ཞིག་ལ་ལྕམ་སྐུ་ཇུ་ལི་ཡཏ་ལགས་ནས་དེ་སྔོན་དྷ་སར་ཐུག་འཕྲད་བྱུང་བའི་
རྒྱ་གར་གྱི་དམག་མིའི་རུ་དཔོན་ཞིག་དང་ཁྲུང་ས་བསྐྱོན་པར་ཕེབས་ཀྱི་ཡིན་ཞེས་
གསུངས་བྱུང་། ཕྲུ་གུ་དམར་འབྱར་བསྟན་འཛིན་མཆོག་ལྷ་ཟླ་བ་དྲུག་ལས་སོན་མེད་
པས་མཉམ་དུ་འཁྲིད་ཐབས་མེད་པར་ལུས།
མཐའ་མ་དེར་བསྟན་འཛིན་མཆོག་ལྷ་ཕྲན་ནས་ལྟ་སྐྱོང་བྱ་རྒྱུའི་ཐག་གཅོད་བྱས་
པ་ཡིན། ཐོག་མར་ཨ་མ་ལགས་སུ་ཕྲུ་གུ་དེ་སློབ་གྲྭའི་མཉམ་སྤྱོད་ཉལ་ཁང་ནང་
སྡོད་མྱོང་མེད་པས་རང་ངོས་ནས་བརྩེ་སེམས་ཀྱིས་བཟོད་མིན་སྐོར་གསལ་བཤད་
ཞུས་པར། ཨ་མ་ལགས་ནས་ངོས་རང་གི་བསམ་ཚུལ་ཞལ་བཞེས་གནང་ཁར་ཕྲུ་
གུ་བསྙལ་ས་སོགས་ཀྱང་བཟོ་རོགས་གནང་བྱུང༌། ཕྲུ་གུ་དམར་འབྱར་བསྟན་འཛིན་
མཆོག་ལྷར་ཨ་མ་ལགས་དང༌། གཅེན་མོ། ཞབས་ཕྱི་ཚོ་བཅས་ནང་མི་ཚང་མས་
ལྟ་སྐྱོང་གང་ལེགས་བྱས་ཀྱང་མཚན་མོའི་ཆུ་ཚོད་ ༢།༣ ཙམ་ལ་འཆར་ཅན་ངུ་ཡི་
ཡོད། ༸གོང་ས་མཆོག་གི་མནལ་དཀྲོག་ཡོང་སྙམ་ནས་དངངས་སྐྲག་གིས་ལངས་
ཏེ་པང་དུ་ཁྱེར་ནས་འོ་མའི་འཇིབ་རུ་སྟེར་ཏེ་ངུ་མཚམས་ཆད་པ་དང་བར་ཁྱམས་སུ་
ཁྲིད་དེ་འཇམ་མཁས་ཀྱིས་གཞས་བཏང་ནས་མགོ་འཁོར་ཐབས་བྱེད་ཀྱི་ཡོད།
དེ་རྗེས་ཕྲན་རང་སརྦག་ཨཱ ཤྲམ་ཕོ་བྲང་གི་འདྲེན་པ་ལྟ་བུའི་ཕྲུ་གུ་དམར་འབྱར་
དེར་བརྩེ་བ་ཇེ་ཆེར་འཕེལ་ཞིང་། སྐུ་སྲུང་བ་ཚོས་མེ་ཏོག་ལྡུམ་རའི་ནང་ཁོ་པར་རྩེད་
མོ་རྩེས་པ་དང་། ༸གོང་ས་མཆོག་གིས་ཀྱང་ཁོ་པ་ནམ་གཟིགས་ལ་འཛུམ་དམུལ་
ཕྱུང་བ་གནང་གི་ཡོད། བསྟན་འཛིན་མཆོག་ལྷས་གོམ་པ་དང་པོ་ཕྲན་གྱི་ལག་ནས་
བཟུང་སྟེ་སྤོ་འགོ་བཙུགས། གཅེན་མོ་སྐུ་གཤེགས་ཏེ་བསྟན་འཛིན་མཆོག་ལྷ་ལོ་
གཅིག་དང་ཟླ་བ་དྲུག་ལ་སླེབས་ཉེའི་སྐབས་ཉིན་གཅིག་ཨ་མ་ལགས་ནས་ཁྱེད་རང་
གིས་བསམ་ཤེས་བྱེད་དགོས། ཕྲུ་གུར་པ་ཕ་ཡོད་པས་འདིར་ཉར་རྒྱུ་འོས་འཚམས་
མེད་ལུགས་དང༌། ཁོ་པ་ཕ་ལ་རྩིས་སྤྲད་ནས་ཕྲུ་གུ་གཞན་དང་མཉམ་དུ་བཞག་ན་
ལེགས་ཚུལ། ཁྱེད་རང་སོ་སོའི་མི་ཚེའི་འགྲོ་སྟངས་ལ་བསམ་བློ་གཏོང་དགོས། ཉིན་
གཅིག་ཁྱེད་རང་ཆང་ས་རྒྱག་དུས་ཕྲུ་གུ་ཡོང་གི་རེད་ཅེས་གསུངས་བྱུང་།
ཨ་མ་ལགས་ཀྱིས་གསུངས་པ་རྣམས་དགོངས་ཚུལ་ཡག་པོ་ཡིན་རུང་། བསྟན་
འཛིན་མཆོག་ལྷ་བློས་གཏོང་བྱ་རྒྱུ་ཅུང་མི་བདེ་བ་ཡོང་གི་འདུག དེ་ཉིན་ཞོགས་པ་
ཕྲན་ནས་བསྟན་འཛིན་མཆོག་ལྷ་བུ་གསོ་ཁང་དུ་ཁྲིད་པར་ཕས་བུ་མཐོང་སྐབས་ཧ་
ཅང་དགའ་པོ་བྱས་སོང་། དགོང་དྲོ་ཕྲན་རང་བུ་ཆུང་དེ་དྲན་ནས་སེམས་སྐྱོ་སྟེ་མིག་
ཆུ་མང་པོ་ཤོར་བྱུང༌། དེ་རྗེས་ཕྲན་རང་བུ་ཆུང་དེ་དང་ཁ་མ་བྲལ་བའི་ཆེད་ཉིན་ལྟར་
བུ་གསོ་ཁང་དུ་ཐུག་འཕྲད་འགྲོ་ཡི་ཡོད། ཉིན་ཤས་སོང་མཚམས་ཁོ་པ་ཕྲུ་གུ་གཞན་
དང་མཉམ་དུ་སྐྱིད་སྣང་གིས་བསྡད་པ་མཐོང་ཡང༌། འཁྱོག་འགྲོས་བྱེད་པའི་ཕྲུ་གུ་དེ་
ཚོ་དང་མཉམ་དུ་དུས་ཚོད་ཕྲན་བུ་མི་གཏོང་ཀ་མེད་ཡོང་གི་ཡོད།
༸གོང་ས་མཆོག་ནས་རྒྱ་གར་གཞུང་གི་དཔོན་རིགས་རྣམ་པ་དང༌། ཕྱི་རྒྱལ་
གྱི་སྐུ་ཚབ་རྣམ་པ། དེ་མིན་རྒྱབ་སྐྱོར་གནང་མཁན་བཅས་དྷ་སར་ཆེད་ཕེབས་ཀྱི་སྐུ་
མགྲོན་རྣམ་པར་རྒྱུན་དུ་དགའ་བསུ་སྣེ་ལེན་གནང་གི་ཡོད། བཙན་བྱོལ་བོད་གཞུང་
གི་ངོས་ནས་ཀྱང་ཕྱག་ལས་ཧ་ཅང་མང་པོ་གནང་དགོས་ཀྱི་ཡོད། མཇལ་ཁར་བཅར་
མཁན་ཕྱི་ནང་གནད་ཡོད་མི་སྣ་ཚོར་༸གོང་ས་མཆོག་ནས་བོད་ཀྱི་གནད་དོན་སྐོར་
གསུང་མོལ་གནང་གི་ཡོད་འདུག ༸གོང་ས་མཆོག་ནས་གསོལ་ཇའི་བར་གསེང་
དང་རེས་གཟའ་ཉི་མའི་ལྗགས་སྨིན་གསོལ་ཚིགས་སྐབས་སུ། རྒྱ་དམར་གྱིས་བོད་
མི་ཚོར་སྡུག་སྦྱོང་བཙན་གནོན་བཏང་དང་གཏོང་བཞིན་པར་ཐུགས་ཕམ་ཆེན་པོ་
གནང་བ་ང་ཚོས་ཤེས་ཚོར་ཐུབ་ཀྱི་འདུག
སྐབས་འགར་༸གོང་ས་མཆོག་སྐུ་སྲུང་བ་དང་ལྷན་དུ་ཕོ་བྲང་ནས་ཐག་རིང་
རི་ངོགས་སུ་ཞབས་འཆམ་ལ་ཕེབས་ཀྱི་ཡོད། དེ་སྐབས་ཐུགས་བསམ་བཞེས་
རྒྱུའི་གོ་སྐབས་ཕྲན་བུ་ཡོང་གི་ཡོད་སྟབས་མཉེས་པོ་གནང་གི་འདུག ཨ་མ་
ལགས་ང་གཉིས་སྐབས་རེ་༸གོང་ས་མཆོག་དང་ལྷན་དུ་གོམ་བགྲོད་ལ་བསྐྱོད་ཀྱི་
ཡོད། འོན་ཀྱང་༸གོང་ས་མཆོག་ནི་ཕེབས་བགྲོད་ཧ་ཅང་མྱུར་བས་དུས་ཡུན་ཆུ་
ཚོད་གཉིས་དང་ཕྱེད་ཀ་ཙམ་ལ་རི་རྩེར་ཕེབས་འབྱོར་གནང་ཐུབ་ཀྱི་འདུག ༸གོང་
ས་མཆོག་རི་རྩེ་ Triund དང་ Dharamkot ཁུལ་དུ་ཉིན་གྲངས་ ༡༠ ལྷག་
ཙམ་ལྷོད་བཞུགས་གནང་འདོད་ཡོད་པ་ཤེས་བྱུང༌། དེ་ནི་གང་ཉིད་ཀྱིས་གཞུང་
དོན་ཕྱག་ལས་ལ་ཐུགས་ཁུར་མ་གནང་བ་གཏན་ནས་མིན་ཞིང༌། ཞོགས་པ་ཆུ་
ཚོད་ ༡༠ པ་དང༌། ཕྱེད་ཡོལ་ཆུ་ཚོད་ ༤ པ་ཙམ་ལ་ྋ སྐུ་སྒེར་ཡིག་ཚང་དུ་སྐུད་
མེད་ཞལ་པར་ཐོག་བཀའ་མོལ་གནང་བར་མ་ཟད། གལ་ཏེ་ཛ་དྲག་གནས་ཚུལ་ཐོན་
པ་སོགས་བྱུང་ཚེ་དེ་འཕྲལ་ཕོ་བྲང་དུ་ཕྱིར་ཕེབས་གནང་གི་ཡོད།
༸གོང་ས་མཆོག་དང་ལྷན་དུ་རི་རྩེར་གོམ་བགྲོད་དུ་བསྐྱོད་རྒྱུ་བྱུང་བ་འདིས་རང་
ཉིད་ལ་སེམས་འགུལ་ཆེན་པོ་ཐེབས་པའི་ཚོར་སྣང་ཡོང་གི་ཡོད། སྐབས་དེའི་དུས་
ཚོད་ནི་དམིགས་བསལ་སྐལ་བ་བཟང་པོ་ཞིག་ཡིན། གལ་ཏེ་ང་ཚོ་བོད་ནང་ཡོད་པ་
ཡིན་ན་འདི་ལྟ་བུའི་གོ་སྐབས་འཐོབ་རྒྱུ་ཁག་པོ་རེད་སྙམ། ཕྲན་ནས་སློབ་ཕྲུག་ཚོར་
སྡོད་ཁང་གི་དཀའ་ངལ་འཕྲད་ཚུལ་དང༌། ཐོག་མའི་སྦྱིན་བདག་སྐོར། མ་འོངས་པའི་
ལས་འཆར་སོགས་ལས་དོན་ཆེ་ཕྲ་མཐའ་དག་ྋགོང་ས་ྋ སྐྱབས་མགོན་ཆེན་པོར་
༸སྙན་སེང་དང་འབྲེལ་བཀའ་སློབ་ཞུ་ཡི་ཡོད།
གཅེན་མོ་ཚེ་རིང་སྒྲོལ་མ་ལགས་སྐུ་གཤེགས་རྗེས་ཁོང་གི་སྐུ་ཟླ་ཕུན་ཚོགས་
བཀྲ་ཤིས་ལགས་ཕྲན་ཚོ་ནང་མི་དང་ལྷན་དུ་བཞུགས་ཡོད། དེ་རྗེས་རིམ་པས་ཕྲན་
རང་གཉེན་སྒྲིག་བྱེད་ན་འགྲིག་གི་ཡོད་ལུགས་ཞུས་པར། ཨ་མ་ལགས་ཀྱིས་མདུན་
ཐབས་འདེམས་རྒྱུ་ནི་བུ་མོ་རང་གི་མ་འོངས་པའི་མདུན་ལམ་དང་འབྲེལ་བ་ཡོད་པས་
སོ་སོའི་ངོས་ནས་ཐག་གཅོད་བྱེད་དགོས་ཞེས་བཀའ་གནང་གི་ཡོད། དེ་སྔོན་ན་
གཞོན་ཞིག་ཕྲན་ཚོའི་ནང་ལ་ངོས་རང་མནའ་མ་སློང་བར་སླེབས་འདུག་ཀྱང་། ཨ་མ་
ལགས་ཀྱིས་དེ་ནི་བུ་མོ་རང་གིས་ཐག་གཅོད་བྱེད་ཀྱི་རེད་ཅེས་གསུངས་འདུག
སྐབས་དེར་ཇོ་ཨོན་ John ལགས་དང༌། ཌི་ཌི་ཊའོ་ལའོ་སི་ Didi Tou-
louse ལགས་གཉིས་དིལླི་གསར་པར་བཞུགས་ཀྱི་ཡོད་པ་དང༌། དེར་ཁོང་གཉིས་
ཀྱིས་ཨ་རིའི་ཛ་དྲག་བོད་དོན་རོགས་སྐྱོར་ལྷན་ཚོགས་ American Emergen-
cy Committee ཞེས་པའི་བོད་དོན་རྒྱབ་སྐྱོར་ཚོགས་པ་ཞིག་སྟངས་འཛིན་གནང་
གི་ཡོད། ཁོང་རྣམས་སུད་སི་རྒྱ་གྲམ་དམར་པོའི་རོགས་ཚོགས་ནང་ཕྱག་ལས་
གནང་བཞིན་པའི་སྨན་ཞབས་པ་ཇོ་སི་ཧར་ཌར་ Josie Harder ལགས་དང་ལྷན་
དུ་དྷ་སར་ཉིན་ཤས་བཞུགས་པར་ཕེབས་ཀྱི་ཡོད། ཁོང་གིས་ཕྱུར་བ་ཞིག་བསྣམས་
འདུག་པ་དེས་རེཁ་ལེཊ་དང་རོ་སོ་ཊིསི་ཟེར་བའི་ཁ་ཟས་ཡག་པོ་ཞིག་བཟོས་གནང་
བ་དང་། དེ་བཞིན་ཨིན་ཡུལ་བྱིས་པའི་རོགས་སྐྱོར་ཚོགས་པས་གཏོང་གནང་སྨན་
ཞབས་པ་ཌོ་རི་སི་བྷེཊ་སི་ Doris Betts ལགས་ཞུ་བ་དགུང་ལོ་ ༥༠ ཙམ་སོན་
པའི་བུད་མེད་ཧུར་བརྩོན་ཅན་ཞིག་ཡོད། ཁོང་གིས་སུད་སི་དང༌། ཁེ་ན་ཌ། ཨིན་
ཡུལ། ཨོསྩོལི་ཡ་བཅས་ནས་ན་གཞོན་དང་བླངས་ཞབས་ཞུ་བ་ཕེབས་མཁན་ཚང་
མ་སྣང་བ་སྐྱིད་པོ་བྱས་ནས་བཞུགས་རྒྱུའི་ཐོབ་ཐང་ཡོད་པ་བརྩི་ཡི་ཡོད། དེར་བརྟེན་
ཁོང་གིས་ཕྱི་དྲོ་ལས་ཁུངས་གྲོལ་མཚམས་ལོ་རེར་ཐེངས་གསུམ་བཞི་ཙམ་ཌལ་
ལེཁ་མཚོ་ཁའི་སྤང་ལྗོངས་སྟེང་ན་གཞོན་ཉི་ཤུ་ཙམ་འདུས་པའི་སྤྲོ་སྐྱིད་ཅིག་གོ་སྒྲིག་
གནང་གི་ཡོད། བོད་མི་དགུང་ལོ་བགྲེས་པ་ཁག་གཅིག་གིས་སྤྲོ་སྐྱིད་དེར་མཉེས་པོ་
གནང་གི་མེད། འོན་ཀྱང་ཁོང་ཚོ་ཞབས་སྟེགས་ཐོག་བཞུགས་སུ་བཅུག་སྟེ་ང་ཚོས་
དགའ་མགུ་བག་ཡངས་ཀྱི་རྩེད་འཇོར་རོལ་བར་ཁོང་ཚོས་ལྟད་མོ་ལྟ་བ་དང་ཆབས་
ཅིག་གཟུངས་སྔགས་བགྲངས་ཏེ་བཞུགས་ཀྱི་ཡོད། ཌོ་རི་སི་ལགས་ནས་རྩེད་མོ་
གོ་སྒྲིག་གནང་བ་དང༌། ཐ་མ་དེར་ང་ཚོས་ཞབས་བྲོ་ཡང་བརྒྱབ་པ་ཡིན། ཨ་རིའི་
ཞབས་བྲོ་རྒྱག་སྟངས་དང་བོད་པའི་སྒོར་གཞས་གཉིས་འདྲ་པོ་ཡོད་པས་ཕྲན་རང་
དམིགས་བསལ་སྐྱིད་པོ་བྱུང་།
ཇོ་སི་ལགས་ནས་ཇོ་ཨོན་དང་ཌི་ཌི་ཊའོ་ལའོ་སི་ལགས་དང་མཉམ་དུ་ཁ་མཐུན་
ཏེ་ཕྲན་ལ་ཁྱེད་རང་གཟབ་གཟབ་མ་བྱས་པ་ཡིན་ན་མཐའ་མཇུག་མོ་ཧྲེང་ལྷག་གི་
རེད་ཅེས་རྟག་ཏུ་བརྗོད་ཀྱི་ཡོད། ཉིན་གཅིག་ཌི་ཌི་ཊའོ་ལའོ་སི་ལགས་ནས་ཕྲན་རང་
དིལཱི་གསར་པར་གང་མྱུར་ཡོང་དགོས་ཞལ་པར་འབྱོར་བྱུང༌། ཕྲན་རང་ལས་དོན་
མང་བའི་རྐྱེན་གྱིས་འགྲོ་ཐབས་མེད་ཀྱང་ཌི་ཌི་ལགས་ནས་ཕྲན་ཐུག་འཕྲད་དུ་ཕེབས་
མཁན་ཇོ་སི་ལགས་ལ་སྨན་ཉོ་བར་རྒྱ་གར་གྱི་རྒྱལ་ས་དིལླཱི ར་རོགས་པ་བྱེད་དགོས་
ཞེས་ནན་སྐུལ་གནང་གི་འདུག
དིལཱི་གསར་པར་འབྱོར་སྐབས་ཇོ་ཨོན་དང་ཌི་ཌི་ལགས་གཉིས་ཀས་མགྲིན་
དབྱངས་གཅིག་གྱུར་གྱིས་ང་ཚོས་ཁྱེད་རང་ལ་བཟའ་ཟླ་བཙལ་ཟིན་ཞེས་ལས་དོན་
ཆ་ཚང་བཀོད་སྒྲིག་ཟིན་འདུག དགོང་དྲོ་ཞལ་ལག་མཆོད་སྐབས་རྡོར་གླིང་དུ་
ཆུང་དུས་ནས་ངོ་ཤེས་པའི་ལྷུན་གྲུབ་རྒྱལ་པོ་ལགས་ཐུག་འཕྲད་བྱུང༌། ཁོང་གི་ཇོ་
ལགས་སེ ཎྚ་ཇོ་སེཕ་ནང་ངོས་ཀྱི་ཚ་བོའི་གྲོགས་པོ་ཉེ་ཤོས་ཤིག་རེད། དེ་ནུབ་ངེད་
ཅག་གྲོགས་པོ་རྣམས་མཉམ་འཛོམས་རྗེས་ལྷུན་གྲུབ་རྒྱལ་པོ་ལགས་ནས་ཕྲན་ལ་
བསྐྱར་དུ་ཐུག་རོགས་ཞེས་བརྗོད་བྱུང༌། ཌི་ཌི་ལགས་ནས་ཁྱེད་རང་གིས་མགྱོགས་
པོ་མ་བྱས་ན་ཁོང་གཞན་གྱིས་འཁྲིད་ཀྱི་རེད་ཅེས་བརྙས་བརྐོ་རྒྱུ་མཚམས་འཇོག་
བྱེད་ཀྱི་མི་འདུག ལྷུན་གྲུབ་རྒྱལ་པོ་ལགས་ནི་ཁམས་པའི་ཁྱིམ་ཚང་ནས་ཡིན་
པ་དང་། རྒྱ་དམར་གྱིས་བོད་ལ་བཙན་འཛུལ་མ་བྱས་གོང་ལྷ་སར་བཞུགས་ཏེ་རྒྱ་
གར་དང༌། ལྷ་ས། རྒྱ་ནག་བཅས་ཀྱི་དབར་ཚོང་ལས་གནང་གི་ཡོད་འདུག ང་
ཚོ་ཐུག་འཕྲད་བྱུང་དུས་ཁོང་གི་པཱ་ལགས་ཀ་སྦུག་ཏུ་བཞུགས་མུས་དང༌། ཨ་མ་
ལགས་སྐུ་གཤེགས་ཙམ་རེད་འདུག ལྷུན་གྲུབ་རྒྱལ་པོ་ལགས་ངོས་ལས་ལོ་གཉིས་
ཀྱིས་ཆེ་བ་དང༌། བོད་མིའི་བཟོ་ལས་བསྐྱར་བཟོ་ཚོགས་པ་ Tibetan Indus-
trial and Rehabilitation Society ཞེས་པའི་སྒྲིག་འཛུགས་ཤིག་ནང་ཕྱག་
ལས་གནང་གི་ཡོད་འདུག ནིའུ་ཛི་ལེནྜ་མི་རིགས་ཀྱིས་གསར་འཛུགས་གནང་བའི་
ཚོགས་པ་དེས་སྐྱབས་བཅོལ་བ་ཚོར་ནིའུ་ཛི་ལེནྜ་དང་ཨོསྕོལི་ཡའི་རོགས་དངུལ་
ཐོག་ནས་ལག་ཤེས་བཟོ་གྲྭ་འཛུགས་རྒྱུའི་རོགས་རམ་གནང་གི་ཡོད་འདུག ལྷུན་
གྲུབ་རྒྱལ་པོ་ལགས་ཀྱི་ནང་མི་ཚོར་སྐད་སྒྱུར་དགོས་གལ་ཆེ་བས་ཁོང་ཆུང་དུས་ནས་
སློབ་གྲྭ་བཞག་དགོས་ཐུག་འདུག་ཀྱང༌། རྗེས་སོར་ཨིན་ཡུལ་དུ་སློབ་སྦྱོང་མུ་མཐུད་
གནང་ཐུབ་པ་བྱུང་འདུག
ཇར་མ་ནིའི་ནང་སློབ་སྦྱོང་གནང་བཞིན་པའི་ལྷུན་གྲུབ་རྒྱལ་པོ་ལགས་
ཀྱི་ཇོ་ལགས་དང་ཁོང་གཉིས་དྷ་སར་ཨ་མ་ལགས་སར་ཕྲན་སློང་བར་ཕེབས་
བྱུང༌། གཅེན་པོ་རྒྱལ་ལོ་དོན་གྲུབ་ལགས་སྟངས་དཔྱལ་གཉིས་ནས་ཀྱང་ལྷུན་གྲུབ་
རྒྱལ་པོ་ལགས་ཐུག་འཕྲད་བྱུང་དོན་དགོངས་ཚུལ་བཀའ་མོལ་གནང་སོང་། ཕྱི་
ལོ་ ༡༩༦༥ ཕྱི་ཟླ་ ༡༡ ཚེས་ ༡༣ ཉིན་གཉེན་སྒྲིག་རྟེན་འབྲེལ་མཛད་སྒོ་གཏན་
འཁེལ་བྱུང་བ་ལྟར་ཕྲན་རང་ཀ་སྦུག་ཏུ་ཐོན།
ང་ཚོ་དིལླཱི་གསར་པར་བདུན་ཕྲག་གཅིག་མ་ཟིན་ཙམ་བསྡད་པ་ཡིན། གཉེན་
སྒྲིག་རྟེན་འབྲེལ་གྲུབ་མཚམས་ངོས་བཟའ་མི་གཉིས་ནས་གང་འདྲ་བྱས་ན་དགའ་
་ཡོད་མེད་གྲོས་བསྡུར་བྱས་རྗེས། རང་རིགས་བོད་མི་རྣམས་དཀའ་སྡུག་འདི་
ལྟ་བུ་མྱོང་བཞིན་པའི་གཉན་འཕྲང་ཅན་གྱི་དུས་འདིར་ཀ་སྦུག་ཏུ་ཁྱིམ་ཚང་ནང་མུ་
མཐུད་སྡོད་རྒྱུ་འོས་འཚམས་མ་མཆིས་པས། བོད་ཀྱི་རྩ་དོན་ཆེད་ཞབས་འདེགས་
ཞུ་རྒྱུ་གདམ་ཀ་དང་པོར་བརྩིས་ཏེ་ལྷུན་གྲུབ་རྒྱལ་པོ་ལགས་དིལླཱི ར་བཞུགས་རྒྱུ་
དང༌། ངོས་རང་ཨ་མ་ལགས་དང་ལྷན་དུ་དྷ་སར་ལོག་སྟེ་ངོས་བཟའ་མི་གཉིས་དུས་
ཡུན་ཟླ་བ་མང་པོའི་རིང་ལོགས་སུ་བསྡད།
ངོས་རང་གཉེན་སྒྲིག་ཟིན་རུང་རང་གི་མི་ཚེ་སྐྱེལ་སྟངས་ལ་འགྱུར་བ་མེད་
པར་དྷ་སར་སྔར་རྒྱུན་བཞིན་གནས། གཅེན་པོ་རྣམ་པ་ཚོས་ངོས་རང་གཅེས་ལང་
ཕྲན་བུ་བཏང་ཡོད་ཀྱང་ཨ་མ་ལགས་དང་ལྷན་དུ་ལས་དོན་རྣམས་ཚགས་ཚུད་འགྲོ་
བཞིན་ཡོད། གང་ལྟར་ཡང་ངོས་ལ་གཞན་དང་མཐུན་གཤིབས་དཀའ་བའི་གཤིས་
ཀ་ཞིག་ཡོད། དཔེར་ན་ཨ་མ་ལགས་ཀྱིས་ཞལ་ལག་བཟོས་གནང་བ་ཡག་པོ་མི་
འདུག་བསམས་ཚེ་ཁོང་ལ་ཐད་ཀར་སྐྱོན་འཛུགས་ཞུ་བ་དང༌། ལས་དོན་གང་འདྲ་
ཞིག་ཡིན་རུང་རྒྱུན་ལྡན་ནས་མགྱོགས་པོ་བྱེད་དགོས་མཁན་ཞིག་ཡིན། དེར་བརྟེན་
ཨ་མ་ལགས་ཀྱིས་ངོས་ལ་ཁྱེད་རང་གི་བཟོད་བསྲན་ཆུང་བའི་ཀུན་སྤྱོད་འདིས་མི་
གཞན་གྱི་སེམས་ལ་ཕོག་ཐུག་འགྲོ་ཉེན་ཡོད་པར་མ་ཟད་ངོ་ཚ་ཁ་སྐྱེངས་ཀྱི་གནས་
ཚུལ་ཡོང་སྲིད་ཅེས་གསུང་གི་ཡོད། དཔེར་ན་ཞབས་ཕྱི་ཚོར་བསྐུལ་བའི་ལས་ཀ་
རྣམས་དལ་བུས་བྱེད་པ་སོགས་ཡང་ཡང་མཐོང་ཚེ་ཐ་མ་དེར་རང་ཉིད་ཀྱིས་བླངས་ཏེ་
བྱེད་ཀྱི་ཡོད།
རང་ཉིད་སྤྲོ་ཐུང་ཐུང་ཞིག་ཡིན་པ་ངོས་ལེན་ཞུ་རྒྱུ་ཡིན། དེ་ཡང་ཉིན་གཅིག་
ལས་ཁུངས་ནང་ལས་ཀ་མང་པོ་ཡོད་པའི་སྐབས་ཤིག་ལ་ཕྲུ་གུ་གཅིག་གི་སྐོར་
གནས་ཚུལ་ཁ་ཤས་སྐད་ཆ་དྲིས་པར། དེབ་གཞུང་ནང་ཕྲུ་གུ་ཚོའི་མིང་དང་ལོ་
རྒྱུས་འགོད་མཁན་ལས་བྱེད་ལོ་ན་རྒན་པ་ཞིག་ཡོད་པ་ཁོང་གིས་ལོ་རྒྱུས་འཚོལ་
བཞིན་ཡོད་པའི་སྐབས་སུ། ཕྲན་ནས་ལོ་རྒྱུས་འགོད་དེབ་ཁོང་གི་ལག་ནས་ཚུར་
བླངས་ཏེ་དངངས་འཚབ་ཀྱིས་འཚོལ་ཞིབ་བྱས་ཀྱང་ལམ་སང་རྙེད་རྒྱུ་ཁག་པོ་འདུག་
སྟབས། མི་རྒན་དེའི་སར་ཕྱིན་ཏེ་ཁོང་གི་མགོ་ལ་དེབ་དེ་ཤུགས་ཆེན་པོ་ཞིག་
གཞུས་པ་ཡིན།
ཨ་མ་ལགས་ལ་གནས་ཚུལ་གཅིག་ཀྱང་སྦ་གསང་མེད་པར་ཞུ་རྒྱུའི་གོམས་
གཤིས་ཡོད་པ་ལྟར་གནས་ཚུལ་དེ་སྐོར་ཞུས་པ་དང༌། ཨ་མ་ལགས་ཀྱིས་དེ་འཕྲལ་
ངོས་རང་ལ་བཀའ་བཀྱོན་གནང་བྱུང༌། དགོང་དྲོ་ཞིག་བཀའ་ཤག་གི་ལས་བྱེད་རྙིང་
གྲས་སྐབས་དེར་ཆོས་རིག་ལས་ཁུངས་ནང་ཕྱག་ལས་གནང་གི་ཡོད་པ་ཁོང་ལ་ཨ་
མ་ལགས་ཀྱིས་ཕྲན་ནས་ལས་ཁུངས་ནང་གི་ལས་རོགས་ལ་གཤིས་སྤྱོད་འཛིན་
སྟངས་སྐོར་ཕལ་ཆེར་གསུངས་ཡོད་ཚོད། ང་ཚོ་བཀའ་མོལ་ཡུན་རིང་ཞུ་སྐབས་
ཁོང་གིས་རྗེ་བཙུན་པདྨ་ལགས་ཁྱེད་རང་ལ་ཐུན་མོང་མ་ཡིན་པའི་རང་གཤིས་ཤིག་
ཡོད་མོད། འོན་ཀྱང་༸ གོང་ས་མཆོག་གི་གཅུང་མོ་ཡིན་པ་ནམ་ཡང་མ་བརྗེད་པ་
གནང་དགོས། གནས་སྟངས་གང་འདྲ་ཞིག་ཡིན་རུང་ཁྱེད་ཀྱིས་མི་རྒན་དེར་མཐོང་
ཆུང་བྱེད་པའི་དབང་ཆ་ཡོད་དམ། ཞེས་གསུངས་པའི་ཚིག་འདི་རང་གི་སེམས་ནང་
རི་མོ་བརྐོས་པ་ལྟར་ཧ་ཅང་ཟུག་པོ་བྱུང༌།
དེ་ནས་བཟུང་སློབ་གྲྭའི་མ་ཚབ་ཚོར་ཀ་ཀོར་མ་བཤད་གོང་ཐོག་མར་ཁོང་ཚོ་མི་
རེ་ངོ་རེས་ཉིན་ལྟར་ལོ་ན་དྲུག་ནས་བརྒྱད་བར་གྱི་ཕྲུ་གུ་༥༠ ཙམ་གྱི་གདོང་པ་བཀྲུ་
རྒྱུ་དང༌། གྱོན་གོས་གཡོག་རྒྱུ། ཁ་ལག་སྟེར་བ་སོགས་ཁྱིམ་ཚང་ནང་གི་ལས་ཀ་
ཁག་པོ་དེ་ཙམ་བྱེད་དགོས་པར་བསམ་ཤེས་བྱེད་ཀྱི་ཡོད།
ཨ་མ་ལགས་ནས་ད་ཆ་ངོས་རང་གཉེན་སྒྲིག་ཟིན་པས་ཁ་ལག་བཟོ་སྟངས་
སོགས་སྦྱོང་བརྡར་བྱས་ན་ཡག་པོ་ཡོད་པ་དགོངས་འདུག ཕར་ཆིན་རྒྱག་སྟངས་
དང་ལྷས་མ་བསླས་སྟངས་སོགས་སྔོན་ནས་ཤེས་ཀྱི་ཡོད། ད་ཆ་ཐབ་ལས་འགོ་
འཛུགས་བྱ་རྒྱུའི་དུས་ལ་བབས་པ་དང༌། ཨ་མ་ལགས་ཀྱིས་ཐོག་མར་ཐུག་པ་སྣེ་ཁ་
འདྲ་མིན་བཟོ་སྟངས་ནས་འགོ་འཛུགས་བྱས་ན་ལེགས་ཚུལ་ཐག་གཅོད་གནང༌། དེ་
ནས་གྲོ་ཞིབ་བརྫི་ས་ཀ་ཏོ་ར་ལས་འང་པན་བེད་སྤྱོད་བྱས་ན་ལེགས་པ་དང༌། ཨ་
མདོ་བ་ཚོས་གྲོ་ཞིབ་ཀྱི་དཀྱིལ་ཀོང་ཀོང་བཟོས་ཏེ་དེའི་ནང་ཆུ་ག་ལེར་བླུགས་ཀྱི་རེད་
ཅེས་སློབ་སྟོན་གནང་བྱུང༌། ཨ་མ་ལགས་ཀྱིས་གསུངས་པ་ལྟར་གྲོ་ཞིབ་ཀྱི་དཀྱིལ་
ཀོང་ཀོང་ནང་ཆུ་བླུགས་ཏེ་བརྫི་འགོ་བཙུགས་པ་ཡིན། སྟབས་མི་ལེགས་པ་ཞིག་ལ་
ཆུ་ཚང་མ་ཟུར་ནས་ཤོར་ཏེ་ཀ་ཏོ་ར་བེད་སྤྱོད་བྱས་ན་ཏག་ཏག་ཡིན་བསམ་པ་བཟོས་
བྱུང་། ཨ་མ་ལགས་ནས་ཁྱེད་ཀྱིས་གྲོ་ཞིབ་སྐྱོ་པོ་བརྫིས་འདུག་ཅེས་གསུངས་པའི་
མཐར་ཕྲན་ནས་ལས་ཀ་འདི་གྲ་འགྲིགས་པོ་ཞིག་བྱེད་ཐུབ་ས་མ་རེད་དགོངས་ནས་
བློས་གཏོང་གནང་སོང་།
ཕྱི་ལོ་ ༡༩༦༥ ནས་ ༡༩༧༠ ལོ་བར་བོད་མི་སྐྱབས་བཅོལ་བའི་ལས་དོན་
ཚང་མ་གཞན་དབང་སྟབས་བསྟུན་གྱིས་བྱེད་དགོས་པ་དང༌། ང་ཚོའི་ནང་མི་ཚོར་
གང་ཅིའི་ཐད་དམིགས་བསལ་གྱི་ཐོབ་ཐང་ཡོད་རུང་ད་དུང་མ་འོངས་པའི་མདུན་
ལམ་ངེས་བརྟན་འཁེལ་བ་ཞིག་མེད། དེ་སྐབས་ཨ་མ་ལགས་དང་གཅེན་མོ་གཉིས་
ཀྱི་རྒྱན་ཆ་ཚང་མ་བཙོང་དགོས་ཐུག་ཀྱང་བོད་མི་སྤྱིའི་འཚོ་བའི་གནས་སྟངས་ཐོག་
བསམ་བློ་བཏང་ཚེ། ང་ཚོ་ཁྱིམ་ཚང་སྒེར་གྱི་དགོས་མཁོ་དང་རྒྱུ་དངོས་ཀྱི་གནད་
དོན་ནི་ཆུང་ཙག་ཅིག་ཡིན། གཅེན་པོ་རྒྱལ་ལོ་དོན་གྲུབ་ལགས་ཀྱིས་ཨ་མ་ལགས་
ལ་ཕྱག་གྲོན་གཏོང་བྱེད་ཕྱག་དངུལ་ཕྲན་བུ་ཕུལ་གནང་འདུག ང་ཚོ་ནང་མི་ཚང་
མ་གཟིམ་ཤག་གཅིག་གི་ནང་མཉམ་དུ་བཞུགས་ཡོད་སྟབས་ཕན་ཚུན་གཅིག་གིས་
གཅིག་ལ་རོགས་ཕན་གང་ཐུབ་གནང་གི་ཡོད། ༸གོང་ས་མཆོག་གིས་ཐུགས་
སྟོབས་ཞུམ་པ་མེད་པའི་སྒོ་ནས་བོད་མིའི་དཀའ་ངལ་སེལ་ཐབས་སླད། ཐུགས་
འགན་ཆེན་པོ་བཞེས་ཏེ་གདོང་ལེན་གནང་དང་གནང་མུས་ལ་བརྟེན་ང་ཚོས་གདེང་
སྤོབས་བརླག་དགོས་དོན་མེད་སྙམ། བོད་ནས་གསར་དུ་འབྱོར་བའི་བོད་མི་རྣམས་
ཀྱིས་ཁོང་ཚོའི་ནང་མི་རྣམས་འཇིགས་དངངས་ཅི་ཆེའི་གནས་སྟངས་འོག་སྡོད་
དགོས་པ་སོགས་ཀྱི་གནས་ལུགས་༸སྙན་སེང་ཞུས་པར། གང་ཉིད་ཀྱིས་ཁོང་ཚོར་
རྟག་ཏུ་སེམས་གསོ་གཏོང་བ་གནང་གི་ཡོད།
ཐོག་མའི་སྦྱིན་བདག་ཐོབ་པའི་ཕྲུ་གུ་ཉི་ཤུ་རྩ་ལྔ་དེ་དག་གི་ཆེད་དུ་སྡོད་ཁང་
གསར་རྒྱག་བྱས་པ་བཞིན་གནས་སྤོ་བྱས། ཕྱི་ལོ་ ༡༩༦༧ ཟླ་ ༥ ཚེས་ ༡༧ ཉིན་
ཕུགས་དམིགས་ཆེན་པོ་ལྡན་པའི་སྡོད་ཁང་གསར་པ་འདི་༸གོང་ས་༸སྐྱབས་
མགོན་ཆེན་པོ་མཆོག་གིས་དབུ་འབྱེད་བཀའ་དྲིན་བསྐྱངས། སྦྱིན་བདག་ཐོབ་པའི་
ཕྲུ་གུ་ཚང་མས་ཟླ་རེའི་རང་གི་གནས་ཚུལ་སྦྱིན་བདག་ཁག་ལ་འབུལ་གཏོང་ཞུ་
བཞིན་ཡོད། ཐོག་མའི་ཆར་ཕྲུ་གུ་ཚོས་ས་ཁད་ཡངས་པའི་སྤང་ལྗོངས་སྟེང་འབྲི་
གཡག་སོགས་ཕྱུགས་དཀར་ནག་གིས་ཁེངས་པ་དང༌། ཚོན་སྣ་ལྔ་ཅན་གྱི་དར་
ལྕོག འབྲོག་པའི་སྦྲ་གུར། གངས་ཀྱིས་བརྒྱན་པའི་རི་རྩེའི་དབུས་སུ་བོད་ཀྱི་ཐུན་
མོང་མ་ཡིན་པའི་སེམས་ཅན་གཡག་གནས་པ་སོགས་བོད་མིའི་འཚོ་བ་སྐྱེལ་སྟངས་
དང་འབྲེལ་བའི་རི་མོ་བྲིས་ཏེ་བསྐུར་གྱི་ཡོད། དེ་རྗེས་རིམ་པས་ཕྲུ་གུ་ཚོས་མེ་ཏོག་
དང་ཁང་པ་སོགས་འབྲི་འགོ་བཙུགས་པའི་ཐོག་སྐབས་རེ་ཡི་གེ་ཚིག་འབྲུ་ཁ་ཤས་
བྲིས་ཡོད། དེ་ནས་རྩི་ཤིང་གི་སྡོང་པོ་ཆུང་ཆུང་དང་མེ་ཏོག་གི་ཆུན་པོ་བཅས་ཀྱི་རི་
མོ་བྲིས་ཏེ། རང་གི་མིང་་་་་་དང་། རང་ལོ་་་་་་འཛིན་གྲྭ་གང་ཡིན་སྐོར་སོགས་བྲིས་
ཏེ་བསྐུར་བ་འབྲེལ་ཡོད་སྦྱིན་བདག་ཚོར་འབྱོར་དུས་ཁོང་ཚོ་ཧ་ཅང་དགའ་པོ་ཡོང་གི་
ཡོད་འདུག
དེ་ནས་ལོ་གཉིས་གསུམ་གྱི་རྗེས་སུ་ཡི་གེའི་འགོ་བརྗོད་དུ། ༄༅། །བརྩེ་
ལྡན་སྦྱིན་བདག་ལགས་སམ། ༄༅། །བརྩེ་ལྡན་སྦྱིན་བདག་ནང་མི་ལྷན་རྒྱས་
ལ། སོགས་འབྲི་འགོ་བཙུགས། ཡར་རྒྱས་ཀྱི་རྣམ་པ་འདི་དག་གིས་སྦྱིན་བདག་
ནང་མི་དང་བཅས་པར་སེམས་འགུལ་ཆེན་པོ་ཐེབས་ཡོད་འདུག ཕྲུ་གུ་ཚོའི་ལོ་རྒྱུས་
ཀྱི་ཐོག་ནས་སྦྱིན་བདག་ཚོའི་སེམས་ནང་བོད་ཀྱི་རྣམ་པ་ཆ་ཚང་གསལ་པོ་ཤེས་ཐུབ་
པ་བྱུང་སྟེ། ཁོང་ཚོས་གནས་ཚུལ་དེ་དག་རང་གི་ལས་རོགས་དང་གྲོགས་པོ་ཚོར་
བརྗོད་སྐབས། ཁོང་ཚོ་མང་པོ་ཞིག་གིས་སྦྱིན་བདག་གནང་རྒྱུ་ཐག་གཅོད་གནང་
ཡོད། དེ་རྗེས་ལོ་ངོ་བཞིའི་ནང་ཕྲུ་གུ་བརྒྱ་ཕྲག་མང་པོར་སྦྱིན་བདག་གནང་མཁན་
བྱུང༌། དྭ་ཕྲུག་རང་གི་ཕ་མའི་གནས་ཚུལ་ཇི་ཡིན་གཏན་ནས་ཤེས་རྟོགས་མེད་
མཁན་ཚོར་ཕ་རཱན་སི་དང་། ཇར་མན། སུད་སི། ཨ་རི་སོགས་ཀྱི་ནང་ཁོང་ཚོའི་
ཕུགས་འདུན་ལ་ཐུགས་ཁུར་གནང་མཁན་གྱི་ནང་མི་ལྟ་བུ་དང༌། རང་ལ་རྟག་ཏུ་བརྩེ་
སེམས་འཆང་མཁན་ཞིག་ཡོད་སྙམ་པ་བཟོ་རྒྱུ་གལ་ཆེར་མཐོང༌། འཆར་སྣང་འདིས་
ཕྲུ་གུ་ཚོར་རེ་བ་དང་གདེང་སྤོབས་སྐྲུན་ཐུབ་པ་བྱུང་བར་མ་ཟད་རྒྱལ་སྤྱིའི་ཐོག་ལའང་
ཤེས་རྟོགས་ཐུབ་པ་བཟོས། སྦྱིན་བདག་མང་ཆེ་བ་འབྱོར་ལྡན་དེ་འདྲ་གང་ཡང་མིན་
པར་སྙིང་སྟོབས་ཆེན་པོ་དང༌། ཕྲུ་གུ་ཚོའི་གནས་སྟངས་ཤེས་རྟོགས་ཐུབ་མཁན་
དེ་འདྲ་ཡིན། སྦྱིན་བདག་མང་པོ་ཞིག་གིས་རང་གིས་སྦྱིན་བདག་བྱེད་སའི་ཕྲུ་གུར་
ལོ་ལྟར་གྲོན་དངུལ་སོགས་བཏང་སྟེ་བློས་གཏོང་ཆེན་པོ་གནང་གི་ཡོད། དེའི་ནང་
ནས་ཁག་གཅིག་གིས་ཕྲུ་གུ་རེར་ལོ་བཅུ་ནས་བཅོ་ལྔ་བར་སྦྱིན་བདག་རོགས་རམ་མུ་
མཐུད་གནང་ཡོད། འགའ་ཞིག་གིས་ཕྲུ་གུ་རིམ་པ་སྔ་ཕྱི་གཉིས་ཙམ་ལ་སྦྱིན་བདག་
གནང་མཁན་ཡང་བྱུང་ཡོད། ཁོང་ཚོའི་བཀའ་དྲིན་ནི་གཞལ་ཟླ་བྲལ་བ་ཞིག་ཡིན་
པས་གཏོང་ཕོད་ཅན་གྱི་སྦྱིན་བདག་ཡོངས་ལ། ང་ཚོས་དུས་དང་རྣམ་པ་ཀུན་ཏུ་ལྷག་
བསམ་ཟོལ་མེད་ཀྱིས་ཐུགས་རྗེ་བཀའ་དྲིན་ཆེ་ཞེས་ཞུས་དང་ཞུ་བཞིན་ཡོད།
དེ་དུས་ང་ཚོས་ཟླ་རེ་ཕྲུ་གུ་རེར་བཟའ་ཆས་དང༌། གྱོན་གོས། ཤེས་
ཡོན་བཅས་ཀྱི་འགྲོ་གྲོན་དུ་ཨ་སྒོར་ ༡༠ རེ་ཚད་གཞི་གཏན་འབེབས་བྱས་པ་
ཡིན། གང་ལྟར་ཡང་སྦྱིན་བདག་ལས་ཕྲུ་གུ་མང་བ་ཡོད་པར་བརྟེན་རོགས་དངུལ་
དེ་དག་ཕྲུ་གུ་ཚང་མའི་ཆེད་དུ་བེད་སྤྱོད་མི་གཏོང་ཀ་མེད་བྱུང༌། ང་ཚོས་ཉིན་རེའི་
འབྲས་དང་གྲོ་ཞིབ་སོགས་ཟས་རིགས་རྣམས་རྒྱ་གར་གཞུང་གི་དམག་སྒར་ཨ་མའི་
ས་ནས་ཉོ་རྒྱུ་གལ་ཆེ་ཆགས་ཡོད། དེ་སྐབས་གཞི་ནས་ངོས་རང་གི་ལས་འགན་འདི་
ལས་བྱེད་གཞན་ཞིག་ལ་བསྐུར་ན་ཡག་པོ་ཡོད་ཚུལ་ཤེས་རྟོགས་བྱུང་བ་ལྟར་ལམ་
སང་རྩིས་སྤྲོད་བྱས་པ་ཡིན། གཡས་གཡོན་ལས་བྱེད་ཚང་མ་ལས་ཀར་ཧུར་བསྐྱེད་
བྱེད་མཁན་ཤ་སྟག་ཡིན་པས་རང་ཉིད་ཀྱང་ལས་ཟོར་ཕྲན་བུ་ཡང་དུ་ཕྱིན་སོང༌།
བོད་ཁྱིམ་སློབ་གྲྭའི་སྡོད་ཁང་དང་པོ་གསར་རྒྱག་ཨར་ལས་ཟིན་མཚམས་
ཕྲན་ནས་ཚོགས་པ་སྒྲིག་འཛུགས་ཁག་ལ། ཕྲུ་གུའི་སྡོད་ཁང་འདི་འདྲ་ཞིག་རྒྱག་
ཐུབ་ཆེད་རོགས་རམ་གནང་སྐྱོང་ཡོང་བའི་ཡིག་འབྲེལ་ཞུས་པ་ཡིན། འོན་ཀྱང་
ལས་གཞི་འདི་ལྟ་བུ་འཆར་འགོད་བྱེད་པར་ཐོག་མར་ས་ཆ་ཉོ་རྒྱུ་ཧ་ཅང་གལ་
ཆེ་ཆགས་ཡོད། དེར་བརྟེན་ཕྱི་ལོ་ ༡༩༦༦ ལོར་སྤྱི་ནོར་ྋགོང་ས་ྋསྐྱབས་
མགོན་ཆེན་པོ་མཆོག་ྋསྐུ་སྒེར་ནས་འགྲོ་གྲོན་གཏོང་དམིགས་ཧིན་སྒོར་ཉི་
ཁྲི་ལྔ་སྟོང་ ༢༥༠༠༠ གསོལ་རས་གནང་བ་དང༌། དེ་འཕྲོས་ཧིན་སྒོར་ཆིག་
འབུམ་ ༡༠༠༠༠༠ ནོར་ཝེ་སྐྱབས་བཅོལ་ལྷན་ཚོགས་ནས་ཞལ་འདེབས་གནང་
སོན་བྱུང་བ་ལྟར། རོགས་དངུལ་དེ་དག་གིས་ནངྒལ་དུ་བཞུགས་པ་སུ་རཱི་ཞུ་བའི་
ཁྱིམ་ཚང་ནས་ས་ཆ་ཨེ་ཀར་ ༤༣ ༧གོང་ས་མཆོག་གི་མཚན་ཐོག་ཏུ་སྤུས་ཉོ་
གནང་ཡོད། ས་ཆ་སྤུས་ཉོའི་གནས་ཚུལ་འདི་ཕྱི་མི་རྣམས་ཀྱིས་ཤེས་རྟོགས་བྱུང་
སྐབས་ཚོགས་པ་མང་པོ་ཞིག་གིས། སློབ་ཕྲུག་གི་སྡོད་ཁང་གཞན་དག་གསར་
རྒྱག་ཆེད་དཔལ་འབྱོར་གྱི་རོགས་རམ་གནང་བྱུང༌། ཡང་ཕྲུ་གུ་ཚོས་སྐབས་
མཚམས་སོ་སོར་དུས་སྟོན་ཁག་གོ་སྒྲིག་བྱས་པ་དང༌། ཕྱི་ལོ་ ༡༩༧༠ ཕྱི་
ཟླ་ ༥ ཚེས་ ༡༧ ཉིན་བོད་མི་སྐྱབས་བཅོལ་བའི་ཕྲུ་གུ་ཚོའི་བུ་གསོ་ཁང་གསར་
འཛུགས་བྱས་པའི་ལོ་འཁོར་དུས་དྲན་དང་བསྟུན། ྋགོང་ས་མཆོག་ནས་མཛད་
སྒོར་ཆིབས་བསྒྱུར་གྱིས་ཁྱིམ་ཚང་གསར་རྒྱག་ཟིན་པའི་དབུ་འབྱེད་བཀའ་དྲིན་
བསྐྱངས། དེ་རྗེས་ཆུ་མ་ལྡེང་པའི་དཀའ་ངལ་འཕར་མ་འཕྲད་པར་བརྟེན། ང་ཚོ་སྡོད་
ས་ནས་སྤྱི་ལེ་བརྒྱད་ཙམ་གྱི་སར་ཡོད་པའི་རྒྱབ་རིའི་ཆུ་འགོ་ནས་བོད་ཕྲུག་ཁྱིམ་སྡེ་
ཁེ་གཙང་གིས་བེད་སྤྱོད་ཐུབ་པའི་ཆུ་དོང་འཁྲིད་ཐུབ་པ་བྱུང༌། དེ་ཡང་བོད་ཁྱིམ་ལས་
བྱེད་ཀྱི་ངོས་ནས་རི་རྩེ་བར་ས་དོང་འབྲུ་རྒྱུ་དང་ལྕགས་མདོང་དབོར་དགོས་བྱུང་བ་
སོགས་ནི་ལས་དོན་ལས་སླ་པོ་ཞིག་མ་ཡིན
དེ་རྗེས་རྒྱ་གར་གཞུང་གིས་གཏན་འཇགས་སློབ་གྲྭ་ཁག་གསར་འཛུགས་གནང་
རྒྱུ་ཐུགས་གཏན་འཁེལ་བའི་བྲེལ་ཟིང་གི་དཀའ་ངལ་འཕར་མ་ཞིག་ལ་གདོང་ལེན་
བྱེད་དགོས་བྱུང༌། སྐབས་དེར་ཕྲན་ནས་འཛིན་རིམ་དྲུག་པ་བར་དྷ་སར་མུ་མཐུད་
སློབ་གཉེར་བྱེད་ཐུབ་པའི་ཆ་རྐྱེན་བསྐྲུན་རྒྱུ་དང༌། སློབ་ཚན་གྱི་ནང་དོན་སློབ་ཁྲིད་
ཐབས་ལམ་སོགས་ཡར་རྒྱས་མ་བཏང་ཐབས་མེད་ཆགས་སྟབས་དགེ་འདུན་པ་
དང༌། སློབ་ཐོན་ཟིན་པའི་ན་གཞོན་ཁག་གཅིག་ལ་འཕྲལ་དུ་ཟབ་སྦྱོང་སྤྲོད་རྒྱུའི་ཐག་
གཅོད་བྱས་པ་ཡིན།
སློབ་སྦྱོང་སྤྲོད་ཕྱོགས་ཀྱི་ལམ་ལུགས་རིམ་པས་ཡར་རྒྱས་སོང་ཡང་ད་དུང་
ཤེས་ཡོན་གནས་ཚད་མ་ལྡེང་བས་དཀའ་ངལ་འཕྲད་ཡོད། ཕྱི་རྒྱལ་གྱི་མི་སྣ་མང་
པོ་ཞིག་གིས་ཕྲུ་གུ་ཚོར་ཐུགས་ཁུར་ཆེན་པོས་སྦྱིན་བདག་གནང་ཡོད། ལོ་རབས་
དྲུག་ཅུའི་མཇུག་དང༌། ལོ་རབས་བདུན་ཅུའི་འགོ་སྟོད་དུ་གཏོང་ཕོད་ཅན་གྱི་སྦྱིན་
བདག་རྣམ་པས་ཕྲུ་གུ་ཚོར་བོད་ཀྱི་ཆོས་དང་རིག་གཞུང་གཞི་རྩར་བཞག་པའི་ཐོག་
ནས། དེང་དུས་ཀྱི་ཤེས་ཡོན་སློབ་སྦྱོང་སྤྲོད་རྒྱུའི་ཆེད་རོགས་དངུལ་ཕོན་ཆེ་གནང་
འབྱོར་བྱུང༌། གནའ་དེང་ཟུང་སྦྲེལ་གྱི་ཤེས་ཡོན་སློབ་སྦྱོང་སྤྲོད་རྒྱུ་འདི་ནི་ང་ཚོས་
གལ་གནད་ཆེ་ཤོས་བརྩི་ཡི་ཡོད།
བོད་ནང་གི་སློབ་གྲྭ་ཁག་ནང་ཤེས་ཡོན་སློབ་སྦྱོང་སྤྲོད་ཕྱོགས་ཀྱི་ལམ་ལུགས་
ཡར་རྒྱས་ཀྱི་རྣམ་པ་གང་ཡང་མ་མཐོང་བས། དེའི་ཐད་བསམ་བློ་གཏོང་རྒྱུ་དང་བློ་
འཚབ་སྐྱེ་དགོས་པ་ཆགས་འདུག་སྙམ། ཕྲན་རང་ཤེས་ཡོན་རིག་རྩལ་ཐད་ཆེད་
ལས་པ་མིན་པར་མ་ཟད་སྦྱོང་བརྡར་ཐོན་པའི་དགེ་རྒན་ཚད་ལྡན་ཞིག་ཀྱང་མིན་པར་
བརྟེན། རྒྱ་གར་གཞུང་ལ་སླར་ཡང་མཐུན་འགྱུར་རྒྱབ་གཉེར་ཡོང་བའི་འབོད་སྐུལ་
ཞུས་པ་ལྟར། རྒྱ་གར་གཞུང་གི་ངོས་ནས་མཐུན་འགྱུར་རོགས་དངུལ་གནང་རྒྱུ་ཞལ་
བཞེས་གནང་བའི་ཐོག་སློབ་གྲྭའི་དགེ་ཆེ་ཞིག་ཀྱང་གཏོང་བ་གནང་བྱུང༌། ང་ཚོའི་
དམིགས་ཡུལ་གཙོ་བོ་བོད་མིའི་ངོ་བོ་སྲུང་སྐྱོབ་ཆེད་བོད་ཕྲུག་རྣམས་ལ་སྲོལ་རྒྱུན་
ཤེས་ཡོན་སློབ་སྦྱོང་གོང་འཕེལ་བཏང་བའི་ཐོག མ་འོངས་པར་སོ་སོའི་མི་རིགས་
དང་ཆོས་རིག་གོམས་སྲོལ་ལ་དགའ་སྤོབས་ལྡན་པ་ཞིག་བཟོ་རྒྱུ་དེ་ཡིན།
གང་ལྟར་ཡང་ང་ཚོར་རོགས་དངུལ་དགོས་མཁོ་ཧ་ཅང་ཆེན་པོ་ཡོད་སྟབས་
དགེ་ཆེ་གཏོང་རྒྱུའི་ཆ་རྐྱེན་ལ་མོས་མཐུན་བྱེད་དགོས་བྱུང༌། ཕྱི་ལོ་ ༡༩༦༩ ལོའི་
འགོ་སྟོད་དུ་རྒྱ་གར་དབུས་ཁུལ་ནས་ཡིན་པའི་ཁ་ཆེའི་དགེ་ཆེ་ཞིག་ཕེབས་ཏེ། རིང་
པོར་མི་ཐོགས་པར་ང་ཚོའི་སློབ་གྲྭ་འདི་དམ་བསྒྲགས་ཅི་ཆེའི་སྒྲིག་འཛུགས་ཤིག་
ཏུ་གྱུར། རང་ཉིད་ཀྱི་ངོས་ནས་རྒྱུན་དུ་སློབ་གྲྭ་འདིའི་ཕྲུ་གུ་ཚོར་རང་དབང་ཕྲན་བུ་
དགོས་རྒྱུ་གལ་འགངས་ཆེན་པོ་ཡིན་པ་བསམ་གྱི་ཡོད་རུང་། དུས་ཡུན་གང་ཙམ་
སོང་རྗེས་དམ་བསྒྲགས་ཀྱི་གནས་སྟངས་དེས་ཕྲན་རང་མ་སྐྱིད་པ་བཟོས་བྱུང༌།
པའི་ཕྲན་ནས་དགེ་ཆེ་དེར་བོད་པའི་ལོ་ཐོའི་ནང་གསལ་ཧོར་ཟླ་ ༥
ཚེས་ ༡༥ ཉིན་འཛམ་གླིང་སྤྱི་བསངས་ཞེས། ཆོས་ཕྱོགས་ཀྱི་དུས་སྟོན་སྲུང་བརྩི་
ཞུ་ཆེད་ཉིན་གཅིག་གུང་གསེང་གནང་རོགས་ཞུས་པར། ཁོང་གིས་དེ་ཉིན་རྒྱ་གར་
གཞུང་གི་གུང་གསེང་འཁེལ་གྱི་མེད་པ་དང༌། རྒྱ་གར་གྱི་ས་ཁུལ་ཁག་ནང་ཡོད་པའི་
སློབ་གྲྭ་ཚང་མར་གཞུང་གི་གཏན་འབེབས་ཇི་ཡོད་སྲུང་བརྩི་སྤྱི་མཚུངས་ཞུ་དགོས་
པ་ལས། ཁྱེད་ཚོའི་རེ་སྐུལ་ལ་བསྟུན་དགོས་དོན་མེད་ཅེས་ཁས་ལེན་གནང་མ་
བྱུང༌། ཁོང་གིས་ང་ཚོའི་རིག་གཞུང་རྒྱུན་འཛིན་བྱ་རྒྱུར་བཀག་སྡོམ་གནང་སྟངས་
དེར་ཕྲན་རང་ཧང་སང་པ་ཙམ་དུ་མ་ཟད་བློ་ལ་འབབ་པོ་མ་བྱུང༌། དེ་བཞིན་ཁོང་
གིས་རྒྱ་གར་བའི་དགེ་རྒན་གསར་པ་རིམ་པས་བསྐོ་གཞག་གནང་བས་མཚོན། ང་
ཚོ་བོད་མི་ཚོའི་གནས་སྟངས་ལ་སེམས་ཚོར་དེ་ཙམ་མེད་པ་སོགས་ཀྱིས་ང་ཚོའི་
དབར་འགལ་ཟླ་ཡང་ཡང་བྱུང༌།
ང་ཚོར་སྐྱོབ་གསོའི་བཟའ་ཆས་མང་པོ་འབྱོར་བ་དེའི་ཁོངས་ཁ་ཆེ་ཚོས་
འཛེམས་ཆ་བྱེད་པའི་ཕག་ཊིན་མང་པོ་ཡོད་པ་དང༌། ཕྱོགས་མཚུངས་དགེ་ཆེས་
བོད་སྐད་མི་ཤེས་པ་དང་མ་ཚབ་ཚོས་ཨིན་སྐད་མི་ཤེས་པས། ཕན་ཚུན་སྐད་བརྡ་
མི་འཕྲོད་པ་བཅས་དཀའ་ངལ་གཅིག་ཐོག་ཉིས་བརྩེགས་ཀྱིས་ཕྲན་རང་ཅི་བྱ་གཏོལ་
བྲལ་དུ་གྱུར། ཁ་ཆེའི་ལོ་གསར་གྱི་སྐབས་ཤིག་ལ་དགེ་ཆེས་བར་ཁྱམས་ཀྱི་འོག་
ཏུ་ར་ཞིག་གི་སྐེ་གཅོད་པ་མ་ཚབ་ཅིག་གིས་མཐོང་སྟེ་ཧང་སང་ཐག་ཆོད་ནས་མིག་
ཆུ་གཏོང་བཞིན་ལས་ཁུངས་སུ་སླེབས་བྱུང༌། ར་དེ་ན་ཟུག་དྲག་པོས་སྐད་ངན་ཤོར་
བ་བོད་ཕྲུག་ཁྱིམ་སྡེ་ཡོངས་ལ་ཁྱབ་སྟེ་མི་རྣམས་ཧོན་འཐོར་བ་དང༌། ཉམ་ཐག་པའི་
སེམས་ཅན་དེའི་སྐེ་བཅད་ནས་ཁྲག་ཐོན་པ་མཐོང་དུས་མ་ཚབ་དེ་བཟོད་དཀའ་བ་
བྱུང་འདུག ཕྲན་ནས་དེ་སྐོར་བོད་མི་རྒན་པ་ཚོར་གསལ་བཤད་ཇི་ཙམ་བྱས་ཀྱང་
ཕན་འབྲས་མ་ཐོན་པས། དགེ་ཆེ་དེ་དང་འབྲེལ་མཚམས་གཅོད་རྒྱུ་ལས་གཞན་
པའི་བྱ་ཐབས་གང་ཡང་མ་མཆིས། དེ་ལྟ་བུའི་ཁོར་ཡུག་གནས་སྟངས་དཀའ་ངལ་
གྱིས་རྐྱེན་པས་དགེ་ཆེ་ཁོང་རང་གི་ངོས་ནས་ཀྱང་གནས་སྤོ་ཡོང་བ་ཞུས་དོན་ཆོག་
མཆན་ལམ་སང་ཐོབ་འདུག ཕྱི་ལོ་ ༡༩༧༡ ལོར་རྒྱ་གར་བློན་ཆེན་ལས་ཁུངས་
ནས་སླར་ཡང་སྔར་གྱི་དགེ་ཆེ་དེ་ལས་ལོ་ན་གཞོན་པའི་ཁ་ཆེའི་དགེ་ཆེ་ཞིག་གསར་
དུ་བསྐོ་གཞག་གནང་ཡོད། ཁོང་དང་མཉམ་དུ་ལས་ཀ་བྱེད་རྒྱུ་དང་བསམ་ཚུལ་སྤེལ་
རྒྱུ་དེ་སྔ་ལས་ཕྲན་བུ་དཀའ་ཚེགས་ཆུང་བ་བྱུང༌། ང་ཚོས་རྒྱ་གར་བའི་དགེ་རྒན་
བསྐོ་གཞག་མ་གནང་གོང་ངག་རྒྱུགས་ཤིག་ལེན་ཐུབ་ན་ཡག་པོ་ཡོད་ལུགས་བཤད་
པར་ཁོང་གིས་ཞལ་བཞེས་གནང་བྱུང༌། འདི་ནི་ཁྲིམས་འགལ་ལྟ་བུར་མངོན་རུང་ཐ་
མ་ང་ཚོས་དགེ་རྒན་འཛུལ་ཞུགས་བྱེད་མཁན་ཚོར་འདྲི་རྩད་རེའུ་མིག་ཅིག་བཟོས་
པ་ཡིན། ང་ཚོས་དེ་ལྟར་བཟོ་དགོས་དོན་ནི་རྒྱ་གར་བའི་དགེ་རྒན་ཚོའི་ངོས་ནས་
བོད་དང༌། བོད་མིའི་ཆོས་དང་རིག་གཞུང་ཐོག་སེམས་ཚོར་ཇི་ཙམ་ཡོད་མེད་ཤེས་
རྟོགས་ཡོང་བའི་ཆེད་དུ་ཡིན།
ད་ཆ་བོད་མི་སྐྱབས་བཅོལ་བའི་སློབ་ཕྲུག་གྲངས་འབོར་ ༣༥༠༠ སྐོར་བུ་
གསོ་ཁང་ནས་སློབ་སྦྱོང་ཐོན་ཏེ་སློབ་གྲྭ་གཞན་དག་ལ་འགྲོ་རྒྱུའི་དུས་ལ་སླེབས། ཕྲུ་
གུའི་གྲངས་འབོར་འཕར་བ་བཞིན་གཏོང་ཕོད་ཅན་གྱི་སྦྱིན་བདག་ཀྱང་རིམ་པས་མང་
དུ་སོང་སྟེ་བོད་ཕྲུག་ཁྱིམ་སྡེའི་དཔལ་འབྱོར་གནས་སྟངས་ཡར་རྒྱས་གང་འཚམ་
ཆགས། ཕྲུ་གུ་ཚོར་ཟས་གོས་ལྡེང་ངེས་ཀྱི་ཆ་རྐྱེན་བསྐྲུན་རྒྱུ་ང་ཚོའི་ལས་དོན་གལ་
གནད་ཆེ་ཤོས་ཤིག་ཡིན། ཕྲུ་གུ་ཚོའི་མ་འོངས་པའི་མདུན་ལམ་ཇི་འདྲ་ཡོང་མིན་
དེང་དུས་ཀྱི་ཤེས་ཡོན་སློབ་སྦྱོང་ཇི་ཙམ་ཐོབ་མིན་ལ་རག་ལུས་ཡོད།
ད་ཆ་ང་ཚོའི་ངོས་ནས་ཕྲུ་གུ་ཚོའི་མདུན་ལམ་བཀོད་བྱུས་དང་། ལས་དོན་ཁག་
ལ་གདོང་ལེན་བྱ་རྒྱུར་མ་དངུལ་ལྡེང་ངེས་ཡོད་སྟབས། ཕྱི་ལོ་ ༡༩༧༨ ལོར་ཕྲན་
ནས་རྒྱ་གར་གཞུང་ལ་རེ་ཞིག་ང་ཚོར་དགེ་ཆེ་དགོས་གལ་མེད་ལུགས་ཀྱི་སྙན་ཞུ་
ཞིག་ཕུལ་བ་ཡིན། རྒྱ་གར་གཞུང་ནས་དགེ་ཆེ་གཏོང་རྒྱུ་ཕྱིར་འཐེན་གནང་བ་དང་
ཆབས་ཅིག་རོགས་དངུལ་ཡང་མཚམས་འཇོག་གནང་སོང་། སྙན་ཞུ་འབུལ་རྒྱུའི་
ཐག་གཅོད་མ་བྱས་གོང་ཕྲན་ནས་སློབ་གྲྭའི་དགེ་ལས་ཡོངས་ལ་གནས་ལུགས་
གསལ་བཤད་དང་གྲོས་བསྡུར་བྱས་པར་ཚང་མས་མོས་མཐུན་རྒྱབ་སྐྱོར་བྱས་
ཡོད། དེ་སྔོན་རྒྱ་གར་གཞུང་གིས་བོད་དགེ་ཁག་གཅིག་ལ་གླ་ཕོགས་གནང་གི་ཡོད་
པ་དེ་ཡང་རིམ་པས་མཚམས་འཇོག་གནང་ཡོད། དེ་ནས་བཟུང་བོད་ཕྲུག་ཚོར་རང་
ལུགས་ཀྱི་ཤེས་ཡོན་སློབ་གསོའི་ལས་རིམ་ཁག་གོང་འཕེལ་གཏོང་རྒྱུའི་རང་དབང་
ཐོབ་བྱུང༌།
ང་ཚོར་ཤེས་ཡོན་སློབ་གསོའི་ལམ་ལུགས་ཐད་རང་དབང་ཆ་ཚང་ཐོབ་
ཀྱང༌། ཕྲུ་གུ་ཚོར་ཆོས་དང༌། སྐད་ཡིག སོ་སོའི་རྒྱལ་ཁབ་ཀྱི་ལོ་རྒྱུས་སོགས་ལ་
སློབ་སྦྱོང་གཏིང་ཟབ་སྤྲོད་རྒྱུ་ནི་ལས་དོན་ལས་སླ་པོ་ཞིག་མ་ཡིན། ནང་ཆོས་ནི་ལྟ་
གྲུབ་ཙམ་མ་ཡིན་པར་རང་རང་སོ་སོའི་འཚོ་བ་སྐྱེལ་སྟངས་ཐད་ལའང་ཕན་ཐོགས་
ཡོད་པ་ཞིག་ཡིན། ང་ཚོའི་ངོས་ནས་དེ་སྔོན་བོད་ནང་གི་སློབ་སྦྱོང་སྤྲོད་སྟངས་ཀྱི་
ལམ་ལུགས་ཇི་བཞིན་ལག་བསྟར་བྱེད་དགོས་པ་བསམ་གྱི་མེད། ང་ཚོས་ཕྲུ་གུ་
ཚོ་དགོན་པ་དང་ལྷ་ཁང་ཁག་ཏུ་མཆོད་མཇལ་དང༌། སྐབས་རེ་བླ་ཆེན་ཁག་གིས་
གསུང་ཆོས་གནང་ཡུལ་བཅས་ལ་འཁྲིད་ཀྱི་ཡོད། སློབ་གྲྭའི་ཆོས་དགེ་ཚོས་ཕྲུ་གུ་
ཚོར་ནང་ཆོས་ཀྱི་སྙིང་པོ་དང་དེ་དག་ཉམས་སུ་བླང་སྟངས་སྐོར་འགྲེལ་བརྗོད་གནང་
གི་ཡོད། དེ་ནས་སློབ་ཕྲུག་ཚོས་འཛིན་གྲྭའི་ནང་ཞལ་འདོན་ཕྱག་དཔེ་ཁག་བློ་ཐོག་
ནས་སྐྱོར་རྒྱུ་ཙམ་མ་ཡིན་པར་ནང་དོན་རྣམས་ཤེས་རྟོགས་ཐུབ་པ་བྱུང་ཡོད། ཕྲུ་གུ་
ཚོར་ཤེས་རབ་ཀྱི་ལྷ་ལ་དམིགས་བསལ་སྐྱབས་སུ་འགྲོ་བ་འདིས་སྐྱེ་བ་ཕྱི་མའི་ཆེད་
བསོད་ནམས་ཀྱི་ཚོགས་རླབས་པོ་ཆེ་གསོག་ཐུབ་པ་དང༌། གཟུངས་སྔགས་ཀྱིས་
རང་རྒྱུད་ཀྱི་ཤེས་རབ་འཕེལ་བར་བྱེད་ཀྱི་ཡོད་པ་སོགས་སློབ་རྒྱུ་གལ་གནད་ཆེན་
པོ་ཆགས་ཡོད། སློབ་གསོ་འདིས་ཕྲུ་གུ་ཚོར་ཕན་ཐོགས་དགེ་མཚན་ཅི་ཆེ་བྱུང་ནས་
ཡར་རྒྱས་ཀྱི་ངོ་བོར་སོན་པ་སྤྲོ་བ་ཆེས་ཆེར་བརྟས།
སློབ་གྲྭའི་ནང་ཆོས་དགེ་རྣམ་པས་ཕྲུ་གུ་ཚོར་ཆུང་དུས་ནས་ལས་འབྲས་ཀྱི་
རྣམ་གཞག་དང༌། སངས་རྒྱས་བཅོམ་ལྡན་འདས་ཀྱི་སྐྱེས་རབས་སོགས་ལས་
དྲངས་ཏེ་ཆོས་བཤད་གནང་གི་ཡོད། དེ་ཡང་ཡེ་ཤུའི་སྟོན་པ་མ་འཁྲུངས་གོང་གི་
དུས་རབས་ ༦ པའི་ནང་རྒྱ་གར་བྱང་ཕྱོགས་སུ་རྒྱལ་སྲས་གཞོན་ནུ་དོན་གྲུབ་ཞུ་
བ་ཞིག་བྱུང་བ་དང༌། ཁོང་གི་ཡབ་ཟས་གཙང་མས་ཤཱཀྱའི་ཁབ་ཏུ་རྒྱལ་སྲིད་སྐྱོང་
བཞིན་པ། ཡུམ་སྒྱུ་མ་ལྷ་མཛེས་ཡིན་པ། གཞོན་ནུ་དོན་གྲུབ་དགུང་ལོ་ ༡༦ སོན་
སྐབས་གཞོན་ནུ་མ་ཡིད་དུ་འོང་བ་གྲགས་འཛིན་མ་ཁབ་ཏུ་བཞེས་ཏེ་ཕོ་བྲང་ནང་
སེམས་ངལ་ཡོངས་སུ་བྲལ་ཞིང་འདོད་ཡོན་ལོངས་སྤྱོད་རྒྱས་སྤྲོས་ཅི་ཆེའི་ངང་
བཞུགས་པ། ཉིན་གཅིག་རྒྱལ་སྲས་དེ་ཉིད་ཤིང་རྟའི་ཁ་ལོ་པ་དང་ལྷན་དུ་གསང་
སྟབས་ཀྱིས་ཕྱི་རོལ་དུ་ཕེབས་སྐབས་ལམ་དུ་མི་རྒན་འཁོགས་ཤིག་དང༌། ནད་པ་
ཞིག ཕུང་པོ་སྐྱེལ་མཁན་ཞིག རྒྱལ་ཁམས་སྐོར་བའི་དགེ་སློང་ཞིག་བཅས་རིམ་
བཞིན་གཟིགས་ཡོད། དེར་བརྟེན་ཁོང་གིས་འགྲོ་བ་སེམས་ཅན་མཐའ་དག་སྡུག་
བསྔལ་འདི་ལྟ་བུ་ལས་གྲོལ་བར་བྱེད་པའི་ཐབས་ཤིག་བཙལ་དགོས་དགོངས་
ནས། དགུང་གྲངས་ ༢༩ སྟེང་སྲས་སྒྲ་གཅན་འཛིན་འཁྲུངས་རྗེས་རྒྱལ་སྲིད་སྤོང་
བར་མཛད་ཅིང་རྣལ་འབྱོར་གྱི་དབང་ཕྱུག་ཆེན་པོར་གྱུར་མཚམས། ཆུ་བོ་གངྒཱའི་
འགྲམ་དུ་ལོ་དྲུག་ཙམ་རིང་ཆོས་ལུགས་རིས་སུ་མ་ཆད་པའི་དགེ་བའི་བཤེས་གཉེན་
གྱི་ཞབས་ལ་གཏུགས་ཏེ། དཀའ་སྤྱད་བརྩོན་པ་ལྷུར་ལེན་གྱིས་ཆོས་ལ་རྩེ་གཅིག་
ཏུ་ཞུགས་ཏེ་ཉམས་ལེན་གཅིག་རྗེས་གཉིས་མཐུད་དུ་གནང་ཡང་དེ་དག་གང་གིས་
ཀྱང་བདེ་བའི་རྒྱུ་མ་རྙེད་པ། དེ་ནས་གནས་མཆོག་རྡོ་རྗེ་གདན་གྱི་ཆུ་བོ་ནེེརཉྫནའི་ཉེ་
འགྲམ་དུས་ད་ལྟའང་བྱང་ཆུབ་ལྗོན་ཤིང་དུ་གྲགས་པའི་ཤིང་སྡོང་དེའི་འོག་ཏུ་བསམ་
གཏན་ལ་མཉམ་པར་བཞག་ནས་བཞུགས་སྐབས། དགུང་གྲངས་ ༣༥ སྟེང་རྒྱལ་
སྲས་གཞོན་ནུ་དོན་གྲུབ་མངོན་པར་རྫོགས་པ་སངས་རྒྱས་ཀྱི་གོ་འཕང་མངོན་དུ་བྱས་
ཚུན་གཽཏམ་བུདྡྷ་ཞེས་སངས་རྒྱས་ཀྱི་མཚན་ཐོགས་ཚུལ། དེ་རྗེས་རིམ་པས་རྣལ་
འབྱོར་གྱི་དབང་ཕྱུག་ཆེན་པོ་སངས་རྒྱས་བཅོམ་ལྡན་འདས་ཀྱིས་འཁོར་ལྔ་སྡེ་བཟང་
པོར་སངས་རྒྱས་ཀྱི་གོ་འཕང་འཐོབ་པར་བྱེད་པའི་ཟབ་མོའི་ཆོས་རྣམས་སྟོན་པར་
མཛད་པ། དགུང་གྲངས་ ༤༥ སྟེང་མཐོ་རྒྱལ་པོ་ནས་དམའ་སྤྲང་པོའི་བར་གྱི་འགྲོ་
བ་སེམས་ཅན་མཐའ་དག་ལ་ཡང་དག་པའི་ལམ་སྟོན་པར་མཛད་པ། མཐར་དགུང་
གྲངས་ ༨༠ ཕེབས་སྐབས་ཡིད་ཅན་མ་ལུས་པ་སྡུག་བསྔལ་ལས་གྲོལ་བར་བྱེད་པའི་
ཐབས་བསྟན་པར་མཛད་དེ་ཡུལ་རྩྭ་མཆོག་གྲོང་དུ་སྐུ་མྱ་ངན་ལས་འདའ་ཚུལ་བསྟན་
པ༑ སངས་རྒྱས་བཅོམ་ལྡན་འདས་ཀྱིས་རང་གི་མི་ཤེས་མ་རིག་རྨོངས་པ་དེ་རང་ཉིད་
ཀྱིས་སེལ་བར་བྱེད་དགོས་པའི་བསླབ་བྱ་ཐ་མ་གསུངས་པ་སོགས། སངས་རྒྱས་
བཅོམ་ལྡན་འདས་ཀྱི་ལོ་རྒྱུས་སྙིང་བསྡུས་ངོ་སྤྲོད་གནང་གི་ཡོད།
སློབ་ཕྲུག་རྣམས་ནར་སོན་རིམ་བཞིན་ཆོས་དགེ་རྣམ་པས་སྟོན་པ་སངས་རྒྱས་
བཅོམ་ལྡན་འདས་མངོན་པར་རྫོགས་པ་སངས་རྒྱས་པའི་གོ་འཕང་མངོན་དུ་བྱེད་པའི་
ཆོས་བདེན་པ་བཞི་ལྟ་བུ་ནང་ཆོས་ཀྱི་གོ་དོན་ཞིབ་ཕྲ་དང༌། དེ་བཞིན་ནང་པ་སངས་
རྒྱས་པའི་ཆོས་ལུགས་ནས། །བདག་ཉིད་བདག་གི་མགོན་ཡིན་ཏེ། །གཞན་ནི་སུ་
ཞིག་མགོན་དུ་འགྱུར། ཞེས་གསུངས་པ་ལྟར་སྐྱེས་བུ་རང་ཉིད་ཀྱི་རིག་སྟོབས་དང་
འབད་བརྩོན་ལ་བརྟེན་ནས་སྡུག་བསྔལ་མཐའ་དག་ལས་གྲོལ་བར་བྱེད་པའི་ནུས་པ་
དང་ལྡན་དགོས་པ། གང་ཟག་བྱེ་བྲག་པ་སོ་སོའི་ཐར་པ་ཐོབ་དང་མ་ཐོབ་ཀྱི་ཚད་
གཞི་ནི་བདེན་པ་མངོན་སུམ་དུ་རྟོགས་མིན་ལ་རག་ལུས་པས། འབྲས་བུ་བདེ་སྡུག་
ཇི་བྱུང་སྐྱེས་བུ་རང་ལ་འགན་འཁྲི་ཡོད་ཀྱང༌། རང་གིས་ལས་བཟང་ངན་ཅི་འདྲ་ཞིག་
བསགས་པ་དེ་བཞིན་དུ་འབྲས་བུ་བདེ་སྡུག་བྱུང་བ་ཤེས་དགོས་པ་བཅས། སྐྱེ་བོ་
གང་ཞིག་གིས་རྒྱུ་འབྲས་ཀྱི་རྣམ་གཞག་དང་འབྲེལ་བའི་དངོས་པོའི་གནས་ལུགས་
ནམ་ཞིག་རྟོགས་པ་དེའི་ཚེ་འཁོར་བའི་རྩ་བ་གཅོད་ཐུབ་པ་སོགས་འགྲེལ་བརྗོད་
གནང་གི་ཡོད།
ཆོས་ཕྱོགས་དང་འབྲེལ་བའི་མཛད་སྒོ་ནམ་ཡིན་ལ་སློབ་ཕྲུག་ཚོས་མཆོད་ཁང་
དང་སློབ་གྲྭའི་བར་ཁྱམས་སོགས་སུ་ཞལ་འདོན་ཚུགས་ཀྱི་ཡོད། དེ་ལྟ་བུའི་བྱེད་སྒོ་
སྤེལ་བ་བརྒྱུད་རིམ་པས་ཕྲུ་གུ་ཚོའི་གཤིས་རྒྱུད་ལ་བོད་ཀྱི་ཆོས་དང་རིག་གཞུང་ཐོག་
འབྲེལ་ཐག་ཉེ་པོ་ཆགས་ཐུབ་པ་ཡོང་གི་འདུག འོན་ཀྱང་མི་རབས་རྒན་པ་རྣམས་
དང་མི་འདྲ་བར་སློབ་ཕྲུག་ཚོར་ཆོས་དགེ་རྣམ་པས་དུས་ཚོད་ཟུར་བཅད་ཐོག་ནང་
ཆོས་ཀྱི་དཀའ་གནད་རྣམས་འགྲེལ་བརྗོད་གནང་གི་ཡོད། ནང་ཆོས་ཉམས་ལེན་གྱི་
ཐོག་ནས་ཕྲུ་གུ་ཚོས་མ་བྱིན་པ་ལེན་པ་དང༌། རྫུན་སོགས་མི་དགེ་བའི་ལས་རྣམས་
སྤོང་རྒྱུ་གལ་ཆེ་ཡིན་པ་ཤེས་རྟོགས་ཐུབ་ཀྱི་ཡོད། གལ་ཏེ་ཉིན་གཅིག་སྐུ་ཉིད་དྷ་
སར་ང་ཚོའི་སློབ་གྲྭའི་ནང་གཟིགས་སྐོར་ལ་ཕེབས་ཚེ་དེ་སྐབས་ཕྲུ་གུ་ལོ་ན་ཆུང་ཆུང་
ཚོས་སྲོག་ཆགས་འབུ་སྲིན་གྲོག་མ་ལྟ་བུ་ཆུ་རྙོག་ནང་བྱིང་ནས་འཆི་ལ་ཉེ་བ་རྣམས་
སྲོག་སྐྱོབ་བྱེད་པ་དང༌། ལམ་དུ་ཤི་བའི་འབུ་སྲིན་རྣམས་བསྒྲུགས་ཏེ་ས་འོག་ཏུ་སྦས་
པ་སོགས་ངོ་མཚར་སྐྱེ་དགོས་པའི་གནས་ཚུལ་གཟིགས་ཐུབ་པ་ཡོང་གི་རེད། སྲོག་
གཅོད་སོགས་མི་དགེ་བའི་ལས་སྤོང་ཞིང་འགྲོ་བ་སེམས་ཅན་མཐའ་དག་ལ་ཕན་པ་
སྒྲུབ་རྒྱུ་འདི་ཡང་ནང་པ་སངས་རྒྱས་པའི་ཆོས་ཀྱི་ཉམས་ལེན་གལ་ཆེ་ཞིག་ཡིན།
དེ་ཙམ་གྱིས་མི་ཆོག་པར་ནང་ཆོས་ཀྱི་ལྟ་གྲུབ་རྣམ་གཞག་རྒྱ་ཆེ་གཏིང་ཟབ་ཡོད་
པ་དེ་དག་དངོས་སུ་ལག་བསྟར་བྱ་རྒྱུ་ཤིན་ཏུ་ཁག་པོ་ཡོད་ཀྱང༌། སངས་རྒྱས་ཀྱི་
གསུང་གི་བྱིན་རླབས་ཀྱིས་ཕྲུ་གུ་ཚོའི་རྨོངས་མུན་སེལ་ཐབས་སུ་ད་ཡོད་ཞལ་འདོན་
ཕྱག་དཔེ་ཁག་གི་ཐོག རྒྱལ་པོ་ལུགས་ཀྱི་བསྟན་བཅོས་དང་འབྲེལ་བའི་ཕྱག་དེབ་
གང་མང་རག་ཐབས་བྱས་དང་བྱེད་མུས་སུ་ཡོད།
དེ་བཞིན་ང་ཚོས་རྒྱ་གར་གཞུང་གིས་གཏན་འབེབས་གནང་བའི་བསླབ་གཞི་
རྩ་འཛིན་ཐོག་ཤར་བསྐྱོད་བྱེད་མུས་དང༌། ཕྲུ་གུ་ཚོ་སློབ་གྲྭ་འདི་ནས་ཐོན་རྗེས་རྒྱ་
གར་གྱིས་གཙོས་ནུབ་ཕྱོགས་རྒྱལ་ཁབ་ཀྱི་མཐོ་སློབ་ཁག་ནང་སློབ་སྦྱོང་མུ་མཐུད་
བྱེད་རྒྱུར། གཞུང་འབྲེལ་ངོས་འཛིན་ཡོད་པའི་ཤེས་ཡོན་སློབ་སྦྱོང་སྤྲོད་ཐབས་བྱེད་
བཞིན་ཡོད། ཕྲན་ནས་ང་ཚོའི་སློབ་གྲྭ་འདི་རང་དབང་ཅན་དུ་བསྒྱུར་རྒྱུ་ཐག་གཅོད་
བྱས་པ་ནས་བཟུང༌། ཤེས་ཡོན་སློབ་གསོའི་ལམ་ལུགས་ཐད་གུ་ཡངས་ཆེ་རུ་གཏོང་
ཐབས་བྱས་པ་ཡིན། དེ་ལྟ་ནའང་ང་ཚོས་དིལླཱི་དབུས་འབྲིང་རིམ་ཤེས་ཡོན་ལྷན་
ཚོགས་ Central Board of Secondary Education ཀྱི་ལྟ་སྐྱོང་འོག་ཁོང་
ཚོས་བཀོད་སྒྲིག་གནང་བའི་སློབ་དེབ་རྣམས་མུ་མཐུད་བེད་སྤྱོད་བྱེད་བཞིན་ཡོད།
ཕྲུ་གུ་རང་ལོ་བཅོ་ལྔའམ་བཅུ་དྲུག་མ་སོན་བར་དུ་ཡིག་རྒྱུགས་དང་པོའི་ནང་
འཛུལ་ཞུགས་མི་ཆོག་པ་བཟོས་པའི་ལམ་ལུགས་འདིར་འགྱུར་བ་ཕྲན་བུ་གཏོང་
དགོས་པ་སྣང༌། སྔོན་འགྲོའི་སློབ་གྲྭ་ནས་འཛིན་རིམ་དགུ་པའི་བར་ང་ཚོར་དུས་
ཚོད་བཟང་ཤོས་བེད་སྤྱོད་གཏོང་རྒྱུའི་རང་དབང་ལྡན་ཡོད། ལོ་དང་པོའི་སྐབས་སུ་
ང་ཚོས་བོད་ཀྱི་རྒྱལ་རབས་དང༌། ས་ཁམས་རིག་པ། དེ་བཞིན་བོད་ཀྱི་ཐུན་མོང་
མ་ཡིན་པའི་རིག་གཞུང་བཅས་སློབ་ཁྲིད་བྱ་རྒྱུ་གཙོ་འདོན་བྱེད་ཀྱི་ཡོད། ང་ཚོའི་
སློབ་གྲྭའི་ཕྲུ་གུ་མང་ཆེ་བ་དྭ་ཕྲུག་དང༌། ཡང་ཁག་གཅིག་ནི་ཕ་མ་ཡོད་པ་གོ་ཐོས་
ཙམ་ལས་ཁོང་ཚོའི་གནས་ཚུལ་ཇི་བཞིན་ཤེས་རྟོགས་མེད་པ་དེ་འདྲ་ཡིན། ཕྱི་
ལོ་ ༡༩༨༦ ལོ་ནས་བཟུང་འཛིན་རིམ་ལྔ་པའི་བར་ཨིན་ཧིན་སྐད་ཡིག་ཕུད་པའི་
ཨང་རྩིས་དང༌། སྤྱི་ཚོགས་རིག་གནས། ཚན་རིག་སོགས་སློབ་ཚན་རྣམས་བོད་ཀྱི་
སྐད་ཡིག་ཐོག་ནས་སློབ་ཁྲིད་བྱ་རྒྱུའི་འབད་བརྩོན་བྱས་པ་ཡིན། སྔོན་འགྲོའི་སློབ་
གྲྭའི་ནང་ཕྲུ་གུ་ཚོས་ཨིན་བོད་སྐད་ཡིག་སྦྱོང་བ་དང༌། ཧིནྡཱི འི་སྐད་ཡིག་ནི་འཛིན་
རིམ་གསུམ་པ་ནས་བརྒྱད་པའི་བར་སློབ་ཁྲིད་བྱེད་བཞིན་ཡོད།། །།

ལེའུ་བཅུ་གཅིག་པ།
རང་ཉིད་སྐྱེད་མར་གྱུར་པ།

༄༅། །བཞུགས་སྒར་དྷ་སར་ང་ཚོ་བོད་ཕྲུག་ཁྱིམ་སྡེའི་གནས་སྟངས་ཚགས་
ཚུད་དུ་གྱུར་པ་དང་ཆབས་ཅིག་འཛམ་གླིང་ཕྱི་ཕྱོགས་ལ་སྒོ་མོ་ཕྱེ་འགོ་ཚུགས། ཕྱི་
ལོ་ ༡༩༦༠ ལོར་ང་ཚོ་འདིར་འབྱོར་སྐབས་གདོན་འདྲེའི་གནས་ཡུལ་ལྟ་བུའི་ཐལ་
རྡུལ་གྱིས་ཁེངས་པའི་ས་ཁུལ་དེ་གྲོང་སྡེ་གསར་པ་ཞིག་ཏུ་གྱུར། དེ་ནས་རིམ་པས་
བོད་མི་ཚོས་ཟ་ཁང་དང་ཁྲོམ་ར་སོགས་ཀྱི་ཚོང་ལས་གཉེར་འགོ་བཙུགས་ཏེ་བཙན་
བྱོལ་ནང་འཚོ་བ་སྐྱེལ་ཐབས་ལ་འབད་བརྩོན་གང་ཐུབ་བྱས་པ་དང༌། བཙན་བྱོལ་
བོད་གཞུང་གི་ངོས་ནས་ཀྱང་ལས་དོན་གང་ཅིར་ཧུར་འབུངས་ཆེ་བསྐྱེད་གནང་ཡོད།
ངོས་ལ་བུ་མོ་གཉིས་ཡོ ད་པ་ནས་རྒན་པ་བསྟན་འཛིན་ཆོས་སྒྲོན་ཕྱི་
ལོ་ ༡༩༦༦ ལོ་དང༌། ཆུང་བ་སྐལ་བཟང་གཡང་འཛོམས་ཕྱི་ལོ་ ༡༩༦༨ ལོར་
བཙས། ཕྲུ་གུ་བཙས་ཏེ་བདུན་ཕྲག་གཉིས་སོང་བ་དང་ལས་ཁུངས་སུ་བསྐྱོད་
དགོས་བྱུང་བས་བུ་མོ་བསྟན་ཆོས་ལ་ཨ་མ་ལགས་ནས་གཟིགས་རྟོག་མང་བ་གནང་
ཡོད། དེ་སྐབས་འོ་རྩམ་སོགས་ཀྱི་མཐུན་རྐྱེན་གང་ཡང་མེད་པས་བུ་མོ་བསྟན་
ཆོས་ངུ་སྐབས་ཨ་མ་ལགས་གང་ཉིད་ཀྱི་ནུ་ཞོ་སྟེར་བ་གནང་ཡོད། འོན་ཀྱང་ཨ་
མ་ལགས་ནས་ཕྲུ་གུ་བཅུ་གཅིག་འཚོ་སྐྱོང་གནང་བར་བརྟེན་ད་ཆ་འོ་མ་ཐོན་གྱི་མི་
འདུག་ཅེས་གསུངས། ཨ་མ་ལགས་ཀྱིས་བུ་མོ་བསྟན་ཆོས་ངུ་མཚམས་ཆོད་རྒྱུར་
ཐབས་ཤེས་གང་ཡོང་གནང་ཡོད་ཀྱང་ཐ་མ་གང་ཉིད་ཀྱི་ནུ་མར་ན་ཟུག་གཏོང་འགོ་
ཚུགས། དེ་རྗེས་ཨ་མ་ལགས་ཀྱིས་གསོལ་ཇའི་ནང་ཏན་ཤིང་བངས་ཏེ་སྟེར་བ་
གནང་སྐབས་བུ་མོ་བསྟན་ཆོས་ཀྱིས་ཁ་ཟས་དེར་རོལ་ནས་ཞི་འཇམ་བསྡད་པར་ཕྲན་
རང་ཧང་སང་བྱུང༌། བུ་མོ་བསྟན་ཆོས་ཟླ་བ་གསུམ་སོང་མཚམས་ངས་ལས་ཀ་བྱེད་
སར་མཉམ་དུ་ཁྱེར་ནས་ཅོག་རྩེའི་འཁྲིས་ལ་ཤོག་སྒམ་ནང་བསྙལ་གྱི་ཡོད། བུ་མོ་
འདི་བོད་ཕྲུག་ཁྱིམ་སྡེའི་དཀྱིལ་འཁོར་ནང་འཚར་ལོངས་བྱུང་བའི་ང་ཚོའི་གཡང་རྟེན་
ལྟ་བུར་བརྩི་ཡི་ཡོད།
ཕྲན་ལ་ཕྲུ་གུ་གཉིས་པ་བཙའ་རྒྱུ་ཡོད་སྐབས་ཨ་མ་ལགས་ཕྱི་རྒྱལ་ལ་ཕེབས་
ཏེ་ཨ་རིར་བཅའ་བཞུགས་གཅེན་པོ་ཐུབ་བསྟན་འཇིགས་མེད་ནོར་བུ་ལགས་སྟངས་
དཔྱལ་མཇལ་འཕྲད་མ་གནང་གོང༌། སུད་སིར་ཕེབས་ཏེ་གཅེན་པོ་བློ་བཟང་
བསམ་གཏན་ལགས་སྟངས་དཔྱལ་གཉིས་ཀྱི་སར་ལོ་གཅིག་མ་ཟིན་ཙམ་བཞུགས་
ཡོད། ཨ་མ་ལགས་ཕྱིར་ཕེབས་གནང་སྐབས་ཕྲན་རང་དིལླཱིར་ཕེབས་བསུར་བཅར་
བ་ཡིན། ཨ་མ་ལགས་ཀྱིས་བུ་མོ་གཉིས་པ་སྐལ་བཟང་གཡང་འཛོམས་གཟིགས་པ་
དང་འཐམ་འཁྱུད་གནང་སོང་།
དེ་རྗེས་སླར་ཡང་དགའ་ཉེ་བློ་དཀར་གྲོགས་པོ་ཚོར་ཡིག་འབྲེལ་མུ་མཐུད་
བྱས་པ་ཡིན། ལེགས་སྦྱིན་ཚེ་རིང་ལགས་དྷ་སར་ཕེབས་ཏེ་དུས་ཡུན་གང་འཚམ་
བཞུགས་པ་དེའི་རིང་ངོས་རང་ལ་རིན་ཐང་བྲལ་བའི་ཕྱག་རོགས་གནང་བྱུང༌། ཕྱི་
ལོ་ ༡༩༦༨ ལོར་ལྕམ་སྐུ་ཧེ་ཌུན་བྷརཆ་ Heidrun Bartch ལགས་བུ་ཕྲུག་
ཁྱིམ་སྡེར་ཕེབས་ཏེ་དུས་ཡུན་ཟླ་བ་དྲུག་ཙམ་བཞུགས་རིང་འཛིན་སྐྱོང་དང་འབྲེལ་
བའི་ལས་དོན་དང༌། ཨིན་ཡིག་སློབ་ཁྲིད་གནང་རྒྱུ་བཅས་ཀྱི་ཐོག་ཕྱག་རོགས་
གནང་བྱུང༌། ཁོང་འདི་གར་བཞུགས་སྐབས་རྡོར་གླིང་ལོ་རེ་ཊོ་ཀོན་ཝེན ཊ་སློབ་
གྲྭའི་སྐོར་དྲན་གསོ་སོགས་གནས་ཚུལ་མང་པོ་བཤད་རྒྱུ་རག་གི་ཡོད་པས་དགའ་པོ་
ཡོང་གི་ཡོད།
ང་ཚོས་སྔ་དྲོ་ཞིག་ཁོང་གིས་བརྒྱབ་པའི་འདྲ་དཔར་རྣམས་ངོ་སྤྲོད་ཀྱི་དེབ་ཆུང་
བཟོ་བཞིན་ཡོད་པའི་སྐབས་སུ་ལྕམ་སྐུ་ཧེ་ཌུན་ལགས་ངའི་སར་ཕེབས་ཏེ། དྷརྨ་ཤཱ་
ལཱའི་མཐའ་སྐོར་དུ་སོ་མ་ར་ཛའི་རྡོ་ཐ་སྐྱེས་འདུག་པ་ངོས་རང་ཚོད་ལྟ་བྱེད་འདོད་
ཡོད་ཅེས་གསུངས་བྱུང་། ཕྲན་ནས་དེ་ནི་ཉེན་ཁ་ཆེན་པོ་དང་ཁྱེད་རང་ལ་གནོད་
སྐྱོན་ཇི་བྱུང་མི་ཤེས་པས་དེ་ལྟར་མ་བྱས་ན་ལེགས་ཞེས་མིག་ཆུ་གཏོང་བཞིན་སྐུལ་
མ་བྱས་ཀྱང་དོན་འབྲས་མ་སོན། སང་ཉིན་ཞོགས་པ་ལྕམ་སྐུ་ཧེ་ཌུན་ལགས་ལས་
ཁུངས་ལ་ཕེབས་མེད་སྟབས་ཕྲན་རང་ཁོང་བཞུགས་ས་ཁྱིམ་ཚང་གཉིས་པར་ལྟ་
བར་ཕྱིན་པ་ཡིན། ཁོང་ཉལ་ཁྲིའི་སྟེང་བཞུགས་མུས་ག་རེ་བྱས་སོང་ཞེས་བརྗོད་
བྱུང༌། ཁོང་གིས་སོ་མ་ར་ཛའི་ལོ་མ་ཁ་ཤས་ལེན་ཏེ་ཇ་ལ་སྦངས་འདུག་པ་ངས་
འཐུངས་པས་གློ་བུར་མགོ་བོར་ན་ཟུག་ཤུགས་ཆེ་བཏང་སྟེ་ཚོར་བ་མི་སྐྱིད་པ་ཆེན་པོ་
བྱུང༌། དེ་ནས་བཟུང་ཁོང་གིས་སོ་མ་ར་ཛའི་རྡོ་ཐར་ལྟ་ཚོད་བྱ་རྒྱུ་མཚམས་འཇོག་
བྱས་པ་རེད།
ལྕམ་སྐུ་ཧེ་ཌུན་ལགས་རི་མོའི་ལག་རྩལ་མཁས་པ་ཡོད། ཁོང་གི་ལས་ཤག་
གི་སྒེའུ་ཁུང་གཅིག་ཕྲུ་གུ་ཚོའི་སྡོད་ཁང་ངོས་སུ་ཁ་གཏད་ཡོད། ཉིན་གཅིག་ཁོང་
གིས་ཁྱེད་ཚོར་ལྟ་བཅུག་འདོད་མེད་ཅེས་བརྗོད་སྟབས་ང་ཚོས་སྒེའུ་ཁུང་པང་ལེབ་
ཀྱིས་བཀབ་པར། ཁོང་གིས་ད་ཆ་ཕྲུ་གུ་ཚོས་འདིར་ལྟ་མི་ཐུབ་པའི་ཆེད་པང་ལེབ་
མདོག་ཉེས་ཤིག་བཀབ་རྒྱུ་རག་བྱུང་ཞེས་བརྗོད། ཕྲན་ནས་འོ་ན་ཚོན་རྩི་ཞིག་
བཏང་བའམ་ཡང་ན་རི་མོ་ཞིག་བྲིས་ན་ཞེས་ཞུས་པ་ལྟར། ཁོང་གིས་དགོང་མོ་
འཆར་ཅན་ལས་ཤག་ནང་བསྡད་དེ་རི་མོ་བྲིས་པ་དེའི་ཐོག་ཚོན་རྩི་འཕྲལ་དུ་གཏོང་
འགོ་བཙུགས་ཏེ་ཁོང་གི་སར་སུ་ཕྱིན་རུང་རི་མོ་དེ་བཀབ་ནས་སྟོན་གྱི་མེད། ཟླ་བ་
གཉིས་ཙམ་རྗེས་ཁོང་གིས་ངའི་ལས་ཀ་ཚར་སོང༌། ཁྱེད་ཚོ་ཚང་མ་འདིར་ལྟ་བར་
ཤོག་ཅེས་བརྗོད་པར་བརྟེན་ང་ཚོས་ལྟ་བར་འགྲོ་སྐབས། ཁོང་གིས་རྩེ་ཕོ་བྲང་པོ་
ཏ་ལ་བྲིས་པ་དེའི་གཡས་གཡོན་དུ། རྒྱ་མི་བོད་ནས་ཕར་རྒྱུགས་ཤིག་ཅེས་པའི་
འབོད་ཚིག་བཀོད་འདུག ལྕམ་སྐུ་ཧེ་ཌུན་ལགས་འདི་ནས་ཕྱིར་ལོག་གནང་བའི་རྗེས་
སུའང་ཁོང་གི་རི་མོ་དེ་སྒེའུ་ཁུང་གི་ཟུར་དུ་ཡུན་རིང་བཀལ་ཏེ་བཞག ཁོང་ཇར་མན་
དུ་ཕྱིར་ལོག་ཕེབས་རྗེས་ཨ་རིའི་དམག་མི་ཞིག་དང་གཉེན་སྒྲིག་གིས་ལྷོ་ཀེ་རོ་ལི་
ནར་ South Carolina ཕེབས་འདུག ཕྱི་ལོ་ ༡༩༩༡ ལོར་ཁོང་དྷ་སར་སླར་
ཡང་ཐུག་འཕྲད་བྱུང༌། དེ་སྐབས་ཁོང་གི་བུ་རཱ་ཡན་Ryan ལོ་ན་བཅུ་གཉིས་སོན་
པ་མཉམ་དུ་འདུག་པ་ངོ་སྤྲོད་གནང་བྱུང༌། བུ་དེས་ལྷ་སའི་ཁྱི་ཨ་སོབ་མཐོང་བ་དང་
ཁོང་རང་གི་ཨ་མ་ལགས་ལ་ཨ་སོབ་གང་རུང་ཞིག་ཨ་རིར་ཁྱེར་ན་འགྲིག་གམ་ཞེས་
བརྗོད་སོང༌།
དེ་རྗེས་ལ་པེ་ལའོ་སི་ནས་ཡིན་པའི་ངོས་ཀྱི་གྲོགས་པོ་འགའ་ཞིག་གིས་ཕྲུ་གུ་
ཁག་གཅིག་ལ་སྦྱིན་བདག་གནང་བྱུང༌། ཁོང་ཚོའི་ནང་ནས་གྲོགས་པོ་གཅིག་ལེག་
ཏེན་ཚིན་ Liechtenstein ས་ཁུལ་དུ་བཞུགས་ཀྱི་ཡོད། ཁོང་གིས་ཕྲུ་གུ་ལྔའི་ལོ་
རྒྱུས་ཞིབ་ཕྲ་གཏོང་དགོས་གསུངས་འདུག ཕྲུ་གུའི་སྦྱིན་བདག་གནང་རྒྱུ་ཐག་གཅོད་
བྱེད་མཚམས་ལ་སླེབས་སྐབས་ཁོང་གི་བཟའ་ཟླས་གདམ་ཀ་བྱེད་རྒྱུ་སྟབས་བདེ་
མ་བྱུང་བར་ཕྲུ་གུ་ལྔ་ཆར་སྦྱིན་བདག་གནང་བ་རེད། ཕྱི་ལོ་ ༡༩༩༣ ལོར་ངོས་
རང་གི་གྲོགས་མོས་ཁོང་གི་བུ་མོ་ཏ་ནི་ཡ་ Tania འདི་ཕྱོགས་སུ་གཏོང་གནང་
ལྟར་ཕྲུ་གུ་ཆུང་བ་ཚོར་ཟླ་བ་མང་པོའི་རིང་ལྟ་སྐྱོང་དང༌། ཁོང་གི་དགའ་གྲོགས་
མར་ཀསི་ Markus ཤིང་བཟོ་མཁས་པོ་ཡོད་པས་ཁྱིམ་ཚང་ནང་གི་ཆ་སྒམ་དང་
ཉལ་ཁྲི་བཟོ་བཅོས་བྱ་རྒྱུ་སོགས་ཀྱི་ཐད་རོགས་པ་བྱས་ཡོད། བུ་མོ་ཏ་ནི་ཡ་གསར་
འགོད་ལས་རིགས་སློབ་སྦྱོང་བྱེད་མུས་ཐོག་བོད་ཡིག་ཀྱང་སྦྱོང་བཞིན་ཡོད།
༸གོང་ས་མཆོག་ནི་ང་ཚོ་ཚང་མའི་མིག་དཔེ་ལྟ་ཡུལ་ཞིག་ཡིན། གང་ཉིད་
ཞོགས་པའི་ཆུ་ཚོད་ ༤ པ་ཙམ་ལ་འཆར་ཅན་སྐུ་བཞེངས་གནང་སྟེ་རྒྱུན་གྱི་ཞལ་
འདོན་ཉམས་བཞེས་ཁག་གནང་བ་དང༌། ཞོགས་པའི་གསོལ་ཇ་ལྗགས་ཞིབ་བཞེས་
གྲུབ་མཚམས་གཞུང་འབྲེལ་ཕྱག་ལས་ལ་གཞོལ་བ། ཉིན་རྒྱབ་རྗེས་ཕྱི་ནང་གི་མི་
རིགས་ཚོར་མཇལ་ཁ་སྩལ་བ་སོགས་སྐུ་ཚེ་ཧྲིལ་པོ་བོད་དང་བོད་མིའི་རྩ་དོན་ཆེད་
མཛད་འཕྲིན་བསྐྱངས་དང་སྐྱོང་བཞིན་ཡོད་པ་ལྟར། རང་ངོས་ནས་ཀྱང་༸གོང་ས་
མཆོག་གི་དབུ་འོག་དཔུང་འདེགས་ཀྱི་ཚུལ་དུ་བོད་ཕྲུག་རྣམས་ཀྱི་ཆེད་ལས་དོན་བྱ་
རྒྱུར་སེམས་ཐག་བཅད་པ་ཡིན།
༸གོང་ས་མཆོག་ནི་གཞུང་འབྲེལ་ཕྱག་ལས་གནང་དགོས་དབང་གིས་ཕྱི་ནང་
མི་རིགས་འདྲ་མིན་གྱིས་ཡོངས་སུ་བསྐོར་ཏེ་བཞུགས་ཀྱི་ཡོད། རང་ཉིད་ལ་ཆ་
བཞག་ཀྱང་༸གོང་ས་མཆོག་ལ་ཞབས་འདེགས་ཞུ་རྒྱུའི་གོ་སྐབས་ཐོབ་པ་འདི་བསོད་
ནམས་ཆེན་པོ་ཞིག་ཡིན་བསམས་པ་དང༌། གང་ཉིད་ཀྱི་ངོ་མཚར་མཛད་བྱུས་ཀྱི་
ནུས་སྟོབས་ལ་ཡི་རང་ཞུ་ཡི་ཡོད། ༸གོང་ས་མཆོག་ནས་གཞུང་དོན་ཕྱག་ལས་
གནང་ཞོར་དུ་ཨིན་སྐད་སློབ་སྦྱོང་གནང་རྒྱུ་གལ་ཆེར་གཟིགས་ཏེ་ཨིན་སྐད་རྒྱུན་མར་
གསན་སྦྱོང་གནང་བའི་ཐོག ཚན་རིག་སྐོར་གྱི་དུས་དེབ་ཁག་གཟིགས་རྒྱུར་མཉེས་
པོ་གནང་གི་ཡོད།
ཨ་མ་ལགས་ནས་ང་ལ་ཆུ་ཚོད་སྙིང་རྗེ་པོ་ཞིག་གསོལ་རས་གནང་བ་དྲན། ཆུ་
ཚོད་དེ་སྐྱོན་ཤོར་དུས་ྋགོང་ས་མཆོག་ལ་བཟོ་བཅོས་གནང་རོགས་ཞུ་བར་བཅར་
གྱི་ཡོད། གང་ཉིད་ནས་ཆུ་ཚོད་བཤིགས་ཏེ་བཟོ་བཅོས་གནང་གི་ཡོད་ཀྱང་སྐབས་
རེ་ལམ་ལྷོང་མ་བྱུང་བར་ཕན་ལས་གནོད་ཆེ་ཡོང་གི་ཡོད། ༸གོང་ས་མཆོག་ནི་
རྟག་ཏུ་ཆུ་ཚོད་རྙིང་པ་དང་། དཔར་ཆས། སྒྲ་འཛིན་འཁོར་ལོ་སོགས་འཕྲུལ་ཆས་
བཟོ་བཅོས་གནང་རྒྱུས་མཚོན་ཤེས་བྱའི་གནས་མཐའ་དག་ལ་མཁྱེན་འདོད་ཆེན་པོ་
གནང་གི་ཡོད། སྲིད་འཛིན་སྐུ་ཞབས་ Roosevelt མཆོག་གིས་༸རྒྱལ་དབང་
སྐུ་ཕྲེང་བཅུ་གསུམ་པ་ཆེན་པོ་མཆོག་ལྷ་སར་བཞུགས་སྐབས་བྲང་འདོགས་ཀྱི་ཕྱག་
ཚོད་གཅིག་འབུལ་གནང་འདུག ༧གོང་ས་མཆོག་གིས་ཕྱག་ཚོད་དེ་བཤིགས་ནས་
བཟོ་བཅོས་གནང་ཐབས་མཛད་ཀྱང་མཐར་ལྷུ་སྒྲིག་གནང་ཐུབ་མི་འདུག ངོས་ཀྱི་ཆུ་
ཚོད་དེ་ཡང་ཐ་མ་དེར་དིལླཱི་གསར་པར་བཟོ་བཅོས་བྱ་རྒྱུ་སྐྱེལ་དགོས་བྱུང་།
ལོ་རབས་དྲུག་ཅུ་པའི་དུས་མཇུག་ལ་༸གོང་ས་ྋསྐྱབས་མགོན་ཆེན་པོ་མཆོག་
གིས་བོད་དང་བོད་མིའི་ཆབ་སྲིད་ཀྱི་ཐུགས་འགན་ཧ་ཅང་ལྕི་པོ་བཞེས་བཞིན་ཡོད་
པར་བརྟེན་བཀའ་མོལ་ཞུ་རྒྱུའི་དུས་ཚོད་ཉུང་ངུ་ལས་ཐོབ་ཀྱི་མེད། དེང་གི་ཆར་
ཛ་དྲག་གི་ལས་དོན་ཕལ་མོ་ཆེ་སྒྲིག་འཛུགས་ཤིག་ནས་འགན་ཁུར་བཞེས་བཞིན་
ཡོད། དེ་ལྟ་ནའང་ངོས་ཀྱི་བུ་མོ་རྒན་པ་བཙས་མ་ཐག་༸གོང་ས་མཆོག་གིས་མིང་
འདོགས་པ་གནང་བྱུང༌། བུ་མོ་གཉིས་པ་བཙས་ཉེའི་སྐབས་༸གོང་ས་༸སྐྱབས་
མགོན་ཆེན་པོ་མཆོག་བཞུགས་གནས་ཞི་འཇམ་བག་ཕེབས་ཁད་ཡངས་ཤིག་ཏུ་
གནས་སྤོ་གནང་རྒྱུ་ཐུགས་གཏན་འཁེལ་བ་གསལ་པོ་དྲན། སབརྒ་ཨཱ ཤྲམ་གྱི་ཉེ་
འཁོར་དུ་འཁྱོར་འགྲོས་བྱེད་བཞིན་པའི་ཕྲུ་གུ་མང་བས་༸གོང་ས་མཆོག་ལ་བཞུགས་
གནས་དབེན་ཞིང་ཉམས་དགའ་བ་ཞིག་དགོས་ངེས་ཆགས་ཡོད། དེར་བརྟེན་ཕྱི་
ལོ་ ༡༩༦༩ ལོར་རང་གཞུང་ནས་སྤུས་གཟིགས་ཉམས་གསོ་གནང་བའི་ད་ལྟའི་ཕོ་
བྲང་འདིར་གནས་སྤོ་བསྐྱངས། ཕོ་བྲང་དེ་ནི་བརྗིད་ཉམས་དང་རྒྱས་སྤྲོས་སོགས་
གང་ཡང་མེད་པར་སྒོམ་སྒྲུབ་ཉམས་བཞེས་གནང་ཡུལ་ཙམ་ཡིན། དགོས་ངེས་
ཡིག་ཚང་གི་ཕྱག་ལས་གནང་ས་དང་མཇལ་འཕྲད་ཁང་ཞིག་གསར་རྒྱག་གནང་
བ་དང༌། ཁོར་ཡུག་གི་ས་སྟོང་དུ་ཤིང་འབྲས་དང་མེ་ཏོག་ཀྱང་འདེབས་འཛུགས་
གནང་ཡོད།
༸གོང་ས་མཆོག་ནི་མེ་ཏོག་སོགས་འདེབས་ལས་གནང་རྒྱུར་མཉེས་པོ་ཡོད་
སྟབས་མཛད་ཁོམ་ནམ་བྱུང་ལ་དེ་དག་ལ་གཟིགས་པར་ཕེབས་ཀྱི་ཡོད། ལྷག་པར་
བོད་མི་རེ་འགས་སྣ་མའི་མེ་ཏོག་གི་སྡོང་རྐང་ཞིག་ཕུལ་འདུག་པ་དེ་ལ་ཐུགས་མཉེས་
པོ་གནང་གི་འདུག མེ་ཏོག་དེ་དག་གནམ་གཤིས་གྲང་སར་སྐྱེ་འཕེལ་ཡག་པོ་ཡོང་
གི་མེད་པས་ལྗང་ཁང་ཞིག་བཟོས་ན་ཡག་པོ་ཡོད་ལུགས་གསུངས། དེ་བཞིན་
གཟིམ་ཆུང་གི་ཞལ་ཁྲའི་མདུན་གྱི་བྱ་གདང་སྟེང་འབབ་མཁན་བྱིའུ་ཚོར་ཁ་ཟས་སྟེར་
གནང་བ་དང་། ང་ཚོ་ྋགོང་ས་མཆོག་མཇལ་ཁ་ཞུ་བར་འགྲོ་དུས་ངོས་ཀྱི་ཕྲུ་གུ་
ཚོས་བྱིའུ་མཐོང་བ་དང་ཡིད་འཕྲོག་འགྲོ་ཡི་འདུག མེ་ཏོག་སྐྱེད་ཚལ་ནང་བྱ་ཚང་
མང་པོ་ཡོད་པ་དེ་ཚོའི་ནང་གི་བྱིའུ་རྨས་མ་དེ་ཚོར་སྨན་བཅོས་ཀྱང་གནང་གི་ཡོད
༸གོང་ས་མཆོག་ཕོ་བྲང་གསར་པར་བཞུགས་སྐབས་ང་ཚོ་ཟླ་རེར་ཐེངས་
རེ་མཇལ་ཁར་བཅར་གྱི་ཡོད། དེ་དུས་ཨ་མ་ལགས་ཀྱིས་༸གོང་ས་མཆོག་
གིས་མཉེས་པོ་གནང་བའི་བཞེས་བག་དང་ཞལ་ལག་རྣམ་གྲངས་མི་འདྲ་བ་མང་
པོ་བཟོས་ཏེ་འབུལ་བ་གནང་གི་ཡོད། གཅེན་པོ་བློ་བཟང་བསམ་གཏན་ལགས་
བཞུགས་པ་དང་སྐབས་འཁེལ་དུས་དེ་སྔའི་བོད་ནང་གི་གནས་ཚུལ་དང་། བཙན་
བྱོལ་བོད་མིའི་སྤྱི་ཚོགས་སྐོར་སོགས་ཆུ་ཚོད་གཅིག་ལྷག་ཙམ་བཀའ་མོལ་གནང་
སྟེ་བཞུགས་ཀྱི་འདུག
དེ་སྐབས་༸གོང་ས་མཆོག་ལ་གཅེས་ཉར་གནང་རྒྱུའི་སྲོག་ཆགས་གཅིག་ཀྱང་
མེད། ལོ་མང་སོང་རྗེས་ཕྲན་ཀུལླཱར་བསྐྱོད་དེ་ཕྱིར་ལོག་སྐབས་བུ་མོ་རྒན་པར་རི་
བོང་ཆུང་ཆུང་ཞིག་ཁྱེར་ཡོད། དེ་དུས་ཕྲན་རང་ད་ལྟའི་སྡོད་གནས་འདིར་ཡོད། བུ་
མོ་བསྟན་ཆོས་ཀྱིས་རི་བོང་དེ་མཐོང་བ་དང་༸གོང་ས་མཆོག་ལ་སྤྱན་བསྟར་ཞུ་ཡི་
ཡིན་བརྗོད་བྱུང༌། རེས་གཟའ་ཉི་མ་ཞིག་ལ་རི་བོང་དེ་སྨྱུག་གཟེབ་ཅིག་ནང་བླུགས་
ནས་ཕོ་བྲང་དུ་མཇལ་ཁར་བཅར་སོང༌། ༸གོང་ས་མཆོག་གིས་སྨྱུག་གཟེབ་ནང་ཅི་
ཡོད་ཅེས་བཀའ་འདྲི་གནང་བར་བུ་མོ་བསྟན་ཆོས་ཀྱིས་དགའ་སྤོབས་དང་བཅས་རི་
བོང་དེ་སྤྱན་བསྟར་ཞུས་འདུག ༧གོང་ས་མཆོག་ནས་དགྱེས་འཛུམ་ངང་རི་བོང་འདི་
སྙིང་རྗེ་པོ་འདུག་པས་ཐུགས་ཉར་གནང་འདོད་ཡོད་ཅེས་གསུངས་འཕྲལ་བུ་མོས་
བློ་ཐག་ཆོད་པོས་ཨ་ཞང་ལགས་ལ་ཕུལ་འདུག བུ་མོ་བསྟན་ཆོས་ཀྱི་བློ་ལྷད་མེད་
ཀྱི་རྣམ་འགྱུར་དེར་ཕྲན་རང་དགའ་པོ་བྱུང༌། བོད་མི་སུ་འདྲ་ཞིག་ཡིན་རུང་༸གོང་
ས་མཆོག་ལ་བཅོས་མིན་ཕྱག་རྟགས་འབུལ་རྒྱུ་བྱུང་ན་དེ་ལས་དགའ་བ་ཅི་ཞིག་
ཡོད། གཅེས་ཉར་གནང་བའི་རི་བོང་དེ་ལོ་དགུ་ཙམ་རིང་འཚོ་གནས་ཐུབ་པ་དེའི་
རིང་དགུན་དུས་༸གོང་ས་མཆོག་གི་གཟིམ་སྦུག་ཏུ་ཤིང་སྒྲོམ་ཞིག་ནང་སྐྱིད་པོ་བྱས་
ནས་སྡོད་པ་དང༌། དབྱར་ཁ་གནམ་གཤིས་སྐྱིད་དུས་༸གོང་ས་མཆོག་དང་། སྐུ་
སྲུང་བ་ཚོས་ཕོ་བྲང་གི་སྐྱེད་ཚལ་ཁྲོད་འཆམ་འཆམ་ལ་འཁྲིད་གནང་གི་ཡོད། དེ་ནི་
རི་བོང་དེའི་དམིགས་བསལ་གྱི་ལས་སྐལ་ཞིག་ཡིན་ངེས།
རང་ཉིད་ཀྱི་མི་ཚེར་ནང་མི་རྣམས་ཀྱང་གལ་གནད་ཧ་ཅང་ཆེན་པོ་ཆགས་
ཡོད། ངོས་རང་ལ་ཨ་མ་ལགལགས་ཁྱད་དུ་འཕགས་པ་ཞིག་དང༌། བསྔགས་བརྗོད་
འོས་པའི་བུ་ཕྲུག་ཡོད་པ་ནི་ང་རང་གི་བསོད་ནམས་ཡིན་སྙམ་གྱི་ཡོད། ངོས་ཀྱི་
བཟའ་ཟླ་ལྷུན་གྲུབ་རྒྱལ་པོ་ལགས་བེེངྒ་ལོར་དུ་ཕྱག་ལས་གནང་སྟེ་བཞུགས་ཀྱི་
ཡོད། ཕྲན་རང་བོད་མི་རིགས་སྤྱི་དང་བྱེ་བྲག་བོད་ཕྲུག་ཚོའི་ཆེད་དུ་ལས་ཀ་བྱ་རྒྱུ་
འདི་རང་ཉིད་སྒེར་གྱི་ཁེ་ཕན་ལས་གལ་གནད་ཆེ་བ་བརྩི་བ་བཞིན་ངོས་ཀྱི་བུ་དང་བུ་
མོ་ཚོས་དེ་སྐོར་ཤེས་རྟོགས་གང་ལེགས་ཡོད། འོན་ཀྱང་ངོས་ནས་ལས་སེང་ནམ་
ཐོབ་ལ་ནང་མི་བུ་ཕྲུག་ཚོ་དང་མཉམ་དུ་དུས་ཚོད་གཏོང་གང་ཐུབ་བྱེད་ཀྱི་ཡོད།
༸གོང་ས་མཆོག་ནས་བོད་རང་དབང་བསྐྱར་གསོ་བྱུང་མཚམས་ཕྱག་ལེན་
བསྟར་རྒྱུའི་དགོངས་པ་བཅངས་ཏེ། བཙན་བྱོལ་བོད་མི་ཚོར་མང་གཙོའི་རྩ་ཁྲིམས་
ཀྱི་ཟིན་བྲིས་ཤིག་ཡོངས་ཁྱབ་གསལ་བསྒྲགས་གནང་ཡོད། རང་ངོས་ནས་ཀྱང་
དེ་དོན་རང་ཉིད་ཀྱི་ཉིན་རེའི་འཚོ་བའི་ནང་དང༌། ལྷག་པར་བུ་ཕྲུག་ཁྱིམ་སྡེའི་
ལས་དོན་ཁག་མང་གཙོའི་རྨི་ལམ་ལུགས་དང་མཐུན་པ་བྱ་ཐབས་གང་ཡོང་བྱས་པ་
ཡིན། དེ་ལྟར་མཉམ་རུབ་ཀྱི་ཐོག་ནས་ལས་དོན་བྱ་རྒྱུ་གལ་གནད་ཆེན་པོ་ཡིན་པ་
བསམ་གྱི་ཡོད། ང་ཚོས་ཚོགས་འདུའི་ཐོག་ཤེས་ཡོན་སློབ་སྦྱོང་ཡར་རྒྱས་གོང་
འཕེལ་གཏོང་ཐབས་དང༌། འཛིན་ཁང་གསར་རྒྱག་བྱ་རྒྱུ། རོགས་དངུལ་ཁྱོན་ཆེ་
གནང་སོན་བྱུང་བ་རྣམས་བེད་སྤྱོད་གཏོང་ཕྱོགས་ཇི་དགེའི་ཐད་གྲོས་བསྡུར་གཏིང་
ཟབ་བྱེད་ཀྱི་ཡོད།
བྲོས་བྱོལ་དུ་ཡོང་སྐབས་ལམ་བར་ཅ་དངོས་བོར་བརླག་ཤོར་བ་དང་། དྷ་སར་
འབྱོར་སྐབས་ཐོག་མའི་གནས་སྟངས་རྣམས་དྲན་ལམ་དུ་འཆར་ཐུབ་པའི་བོད་མི་རྒན་
རབས་ཚོར་དོ་སྣང་ཤུགས་ཆེ་སྤྲོད་རྒྱུ་གལ་ཆེར་གྱུར་ཡོད། ལས་བྱེད་ཚོས་བཟའ་
བཅའི་རིགས་རྣམས་བསྲི་ཚགས་གང་ཐུབ་ཀྱིས་སློབ་གྲྭའི་གཉེར་ཚང་ནང་གསོག་
འཇོག་བྱ་རྒྱུའི་འདོད་མོས་བྱེད་ཀྱི་འདུག འོན་ཀྱང་ཕྲན་ནས་དེ་ལས་ལྡོག་སྟེ་བཟའ་
བཅའ་རྣམས་ཕྲུ་གུ་ཚོར་སྤྲད་ན་ཡག་པོ་ཡོད་ལུགས་རྟག་ཏུ་བརྗོད་ཀྱི་ཡོད། ལོ་
མཇུག་རྩིས་རྒྱག་སྐབས་དགོས་དངུལ་ཕྲན་བུ་ལྷག་ལུས་བྱུང་ཚེ་ཕྲུ་གུ་ཚོར་གྱོན་ཆས་
གསར་པ་དང་བཅུད་ལྡན་གྱི་ཟས་རིགས་ཉོ་ཐབས་བྱེད་ཀྱི་ཡོད། གལ་ཏེ་ང་ཚོར་ཉིན་
གཅིག་དངུལ་དགོས་པའི་ཛ་དྲག་དཀའ་ངལ་བྱུང་ཚེ་སྦྱིན་བདག་རྣམ་པས་ང་ཚོར་ངེས་
པར་མཐུན་འགྱུར་རོགས་རམ་གནང་གི་རེད་བསམ་གྱི་ཡོད། དེ་མིན་རོགས་དངུལ་
གནང་བ་རྣམས་ཟུར་འཇོག་བྱས་ཏེ་བཞག་པ་ཡིན་ན་སྦྱིན་བདག་ཚོས་རོགས་དངུལ་
དེ་དག་བེད་སྤྱོད་ཡག་པོ་གཏོང་མི་འདུག་སྙམ་པའི་དགོངས་ཚུལ་ཡོང་སྲིད་པ་ཡིན།
ཕྲན་རང་གཞི་རྩའི་ཆ་ནས་རྟག་ཏུ་ལས་ཀ་བྱེད་ཕྱོགས་ཐད་འདོད་བློ་ཁེངས་པ་
ཞིག་ཡོང་གི་མི་འདུག་རུང་བཟོད་བསྲན་གང་ཐུབ་ཀྱིས་ཁོང་ཁྲོ་མི་སྐྱེ་བ་གཙོ་འདོན་
བྱེད་ཀྱི་ཡོད། གང་ལྟར་ངོས་ནས་བུ་ཕྲུག་ཁྱིམ་སྡེ་སྤྱི་དང༌། ཡང་སྒོས་རང་ཉིད་ཀྱི་
བུ་ཕྲུག་ཚོར་ཡང་མིག་དཔེ་བཟང་པོ་ཞིག་སྟོན་དགོས་པ་ཆགས་ཡོད། རྒྱུ་མཚན་
དེ་ལ་བརྟེན་ནས་ངས་མི་གཞན་ལ་ལས་བགོས་མ་བྱས་གོང་གལ་ཏེ་གནད་དོན་དེ་
དག་རང་ཉིད་ཀྱི་བུ་ཕྲུག་དང་འབྲེལ་བ་ཡོད་པ་ཞིག་ཡིན་ཚེ། ངས་ཇི་ལྟར་བྱ་རྒྱུ་ཡིན་
ཞེས་རང་གིས་རང་ལ་དྲི་བ་འགོད་ཀྱི་ཡོད། ཕྲུ་གུ་ཚོ་ནི་ཚོར་བ་སྐྱེན་པོ་དང་རང་ལ་
ལྟ་རྟོག་བྱེད་མཁན་དེ་བཟང་ངན་ལེགས་ཉེས་ཇི་ཡིན་དབྱེ་བ་ཞིབ་ཚགས་འབྱེད་ཐུབ་
མཁན་ཞིག་རེད། སྐྱེད་མར་གྱུར་པ་དེས་བུད་མེད་ཚོའི་མི་ཚེར་འགྱུར་བ་ཆེན་པོ་
ཞིག་ཐེབས་ཀྱི་ཡོད་པ་བཞིན་རང་ཉིད་ལའང་སེམས་ཚོར་དང་བློ་ནུས་འཕེལ་རྒྱུར་
ཤུགས་རྐྱེན་སྤྲད་བྱུང་སྙམ།
ཕྲན་རང་སུད་སི་ནས་ཕྱིར་ལོག་སྐབས་བོད་ཕྲུག་ཁྱིམ་སྡེའི་ཕྲུ་གུ་ཚོས་ངོས་རང་
ལ་སྲས་མོའི་སྐུ་ཞབས་དང༌། གཅེན་མོར་ཨ་མ་ལགས་ཞེས་འབོད་ཀྱི་འདུག དེ་
རྗེས་སློབ་ཕྲུག་ལོ་བཅུ་གསུམ་ཙམ་སོན་པ་ཞིག་གིས་ངོས་རང་ལ་ཨ་མ་ལགས་ཞེས་
འབོད་སྐབས་ཐོག་མར་ཧང་སང་བ་ལྟ་བུ་བྱས་བྱུང༌། དེ་བཞིན་ཚ་བོ་ཚོས་རྨོ་བོ་
ལགས་ཞེས་འབོད་སྐབས་སེམས་ཚོར་གོང་བཞིན་གཅིག་མཚུངས་བྱུང་། དེ་ལྟར་
ཐོག་མར་ཨ་མ་ལགས་ཞེས་འབོད་སྐབས་ཕྲན་བུ་མི་བདེ་བ་བྱུང་ཡང༌། རྗེས་སུ་དེ་
ནི་བཙན་བྱོལ་བོད་མི་ན་གཞོན་ཚོ་དང་འབྲེལ་ཐག་ཇེ་ཉེར་གཏོང་བའི་རྩ་ཆེའི་མཐུད་
མཚམས་ཤིག་ཡིན་པ་ཤེས་བྱུང༌།
བོད་མི་ཡོངས་དང༌། ལྷག་པར་ཕྲན་ལྟ་བུ་རྒྱ་གར་ནང་འཚར་ལོངས་བྱུང་བའི་
བོད་མི་ཚང་མའི་མཐར་ཐུག་གི་དམིགས་ཡུལ་རང་ཡུལ་བོད་དུ་ཕྱིར་ལོག་བྱ་རྒྱུ་འདི་
ཡིན། དེ་ལྟར་ང་ཚོས་བོད་རང་དབང་བསྐྱར་གསོ་ཐུབ་རྒྱུ་ཡིན་པ་ཡིད་ཆེས་ཀྱི་ཐོག་
ནས་ཕྲུ་གུ་ཚོར་ལྟ་སྐྱོང་དང༌། ཁོང་ཚོས་རྒྱལ་ཁབ་འཛུགས་སྐྲུན་གྱི་འགན་ཁུར་
ཐུབ་པའི་གྲ་སྒྲིག་གིས་སྦྱོང་བརྡར་སྤྲོད་བཞིན་ཡོད། བཙན་བྱོལ་བོད་མིའི་དམིགས་
ཡུལ་གཙོ་བོ་མ་འོངས་བོད་ཀྱི་སོན་རྩ་ན་གཞོན་རྣམས་ལ་རང་གི་སྐད་ཡིག་དང་
རིག་གཞུང་སོགས་བོད་ཀྱི་ཐུན་མོང་མ་ཡིན་པའི་ཤེས་ཡོན་སློབ་སྦྱོང་སྤྲོད་རྒྱུ་དེ་
ཡིན། གལ་ཏེ་ང་ཚོས་ཕྲུ་གུ་ཚོར་དེ་ལྟར་ཆ་རྐྱེན་བསྐྲུན་མ་ཐུབ་ཚེ་རང་གི་རྒྱལ་ཁབ་
གསོན་གནས་ཐུབ་རྒྱུར་ལས་འགན་སྒྲུབ་མ་ཐུབ་པ་རེད་བསམ་གྱི་ཡོད།
སྤྱི་ནོར་༸གོང་ས་ྋསྐྱབས་མགོན་ཆེན་པོ་མཆོག་ཕྱི་ལོ་༡༩༦༠ ལོར་འདི་ག་
དྷརྨ་ཤཱ་ལར་༸ཞབས་སོར་འཁོད་པ་ནས་བཟུང༌། བོད་མིའི་མངོན་འདོད་རང་ཡུལ་
བོད་ལུང་པར་ཕྱིར་ལོག་ཐུབ་རྒྱུར་ནམ་ཡང་འཇིག་རྒྱུ་མེད་པའི་རེ་བའི་སྒྲོན་མེ་སླར་
ཡང་སྤོར་གནང་མཛད་ཡོད།
ཕྱི་ལོ་ ༡༩༧༡ ལོ་ནི་བོད་མི་སྐྱབས་བཅོལ་བའི་བུ་གསོ་ཁང་འདི་བོད་ཕྲུག་
ཁྱིམ་སྡེ་ Tibetan Children Village ཞེས་པའི་མཚན་བྱང་ཐོག་དེབ་སྐྱེལ་
བྱས་པའི་གལ་ཆེའི་ལོ་ཞིག་ཆགས་ཡོད། རྒན་ལགས་ཚོས་མོན་ཊེ་སོ་རིའི་Mon-
tessori སློབ་ཁྲིད་ཀྱི་ཐབས་ལམ་ལ་བརྟེན་ནས་སློབ་ཕྲུག་རྣམས་ཀྱིས་མི་རབས་
རྒན་པ་ཅེཚོའི་ལམ་སྟོན་བཀོད་བྱུས་འོག་བྱེད་སྒོ་ཁག་ལ་རང་དབང་གི་སྒོ་ནས་འཇུག་
རྒྱུའི་གོ་སྐབས་ཐོབ་ཡོད། དེ་ལྟར་བྱས་ཏེ་རང་ལོ་གསུམ་ནས་དྲུག་བར་གྱི་བུ་ཕྲུག་
ཚོར་གནས་སྟངས་ལ་གཞིགས་པའི་སློབ་སྦྱོང་ཆ་ཚང་བ་ཞིག་སྤྲོད་ཐུབ་པའི་དགེ་
མཚན་བྱུང་ཡོད།
ཕྲན་ནས་ཕྲུ་གུ་ཚོ་བློ་སེམས་ཆགས་པར་དཀའ་བའི་དམངས་སྤྱོད་ཉལ་ཁང་ནང་
འཇོག་བློས་མ་བཟོད་པར། སློབ་ཕྲུག་རྒན་པ་ཚོས་ཆུང་བ་ཚོར་ལྟ་སྐྱོང་བྱེད་ཐུབ་པ་
དང་། གཡས་གཡོན་དུ་ཁྱིམ་ཚང་གི་ཁོར་ཡུག་བསྐྲུན་ཆེད་ཕྲུ་གུ་རྒན་གཞོན་བར་
གསུམ་སྡོད་ཁང་གཅིག་གི་ནང་མཉམ་སྡོད་བྱ་རྒྱུའི་ཁྱིམ་ཚང་བཙུགས་ཤིང་། ཁྱིམ་
ཚང་རེར་ཕྲུ་གུ་ ༢༥ རེ་ཡོད། ཁོང་ཚོར་ལྟ་རྟོག་འགན་ཁུར་བྱེད་མཁན་ཕ་ཚབ་
མ་ཚབ་གང་རུང་རེ་ཡོད་པ་དང༌། ཁོང་ཚོ་ཁྱིམ་ཚང་དེའི་ནང་ཆ་སྙོམས་ལོ་དྲུག་རེ་
མཉམ་སྡོད་བྱེད་ཀྱི་ཡོད།
ཐོག་མའི་ཆར་བོད་ཕྲུག་ཁྱིམ་སྡེ་ཡོངས་ཀྱི་ཁ་ལག་སྤྱི་ཐབ་གཅིག་ཡིན་པ་
དང་། རིམ་པས་ཁྱིམ་ཚང་སོ་སོར་ཐབ་ཚང་བཙུགས་ཏེ་འབྲས་སོགས་ཆེ་ཁག་མ་
ཡིན་པའི་ལས་རིགས་ཚལ་པགས་པ་བཤུ་རྒྱུ་བཅས་ཀྱི་གྲ་སྒྲིག་བྱ་རྒྱུར་ཕྲུ་གུ་ཚོས་
ཕ་ཚབ་མ་ཚབ་ལ་གཞོགས་འདེགས་བྱེད་ཀྱི་ཡོད། དེ་ལྟའི་ངང་ནས་ཁྱིམ་ཚང་
རྣམས་གཞན་ལ་བརྟེན་མི་དགོས་པར་རང་རྐྱ་འཕེར་བ་ཆགས་ཡོད། འོན་ཀྱང་ང་
ཚོའི་དཀའ་ངལ་ཆེ་ཤོས་གཅིག་ནི་སློབ་ཕྲུག་རྒན་པ་ཚོར་ཁྱིམ་ཚང་གི་འཚོ་བ་སྐྱེལ་
སྟངས་སྐོར་སློབ་སྟོན་བྱེད་མ་ཐུབ་པར་ལུས་ཡོད། སྦྱིན་བདག་རྣམ་པས་ང་ཚོར་
མཐུན་འགྱུར་རོགས་རམ་གནང་བ་རྣམས་ཕན་ཐོགས་ཆེན་པོ་བྱུང་བས་བཀའ་དྲིན་ཧ་
ཅང་ཆེན་པོ་ཡིན། ང་ཚོས་རིམ་པས་བཟའ་བཅའི་རིགས་དང༌། ཁྲུས་རྫས། ཁྱིམ་
ཚང་གི་མཁོ་ཆས་བཅས་ཉོ་རྒྱུའི་དགོས་དངུལ་རྣམས་ཁྱིམ་ཚང་སོ་སོའི་ཕ་ཚབ་མ་
ཚབ་ཚོའི་ལག་ཏུ་སྤྲད་པ་ཡིན།
དེ་རྗེས་བོད་ཕྲུག་ཁྱིམ་སྡེའི་དཔལ་འབྱོར་གནས་སྟངས་ཡར་རྒྱས་ཕྲན་བུ་བྱུང་བ་
དང་བསྟུན། ཕྲུ་གུ་སོ་སོར་ལག་དངུལ་བགོ་འགྲེམས་ཀྱིས་ཁོང་ཚོས་དངུལ་གྱི་རིན་
ཐང་དང་དགོས་དངུལ་སྟངས་འཛིན་བྱེད་སྟངས་ཤེས་ཐབས་བྱས་པ་ཡིན།
ཕྲུ་གུའི་གྲངས་འབོར་ཇེ་ཆེར་འཕར་བར་བརྟེན་ཉལ་ཁྲི་གཅིག་གི་སྟེང་ཕྲུ་གུ་
གཉིས་རེ་བསྙལ་དགོས་བྱུང༌། དེ་སྐབས་རྒྱ་གར་གྱི་ཡུལ་གྲུ་གང་སར་ཡོད་པའི་བོད་
མིའི་གཞིས་ཆགས་ཁག་གི་གཞིས་མི་ཕལ་མོ་ཆེ་གློ་ནད་ཊི་ཝིའི་ནད་གཞིས་ཟིན་ཏེ་
དཀའ་ངལ་འཕར་མ་ཞིག་འཕྲད་ཡོད། ཕ་མ་ལོ་ན་གཞོན་པ་མང་པོ་ཞིག་ཚབས་ཆེའི་
གློ་ནད་ཊི་ཝིའི་ནད་གཞིས་རྐྱེན་པས་འདས་གྲོངས་སུ་སོང་སྟེ་ཕྲུ་གུ་ཆུང་ཆུང་རྣམས་
བྱིའུ་ཕྲུག་ཐང་ལུས་ལྟ་བུར་གྱུར། དཀའ་ངལ་གསར་པ་དེར་འཕྲལ་དུ་གདོང་ལེན་བྱ་
རྒྱུ་གལ་ཆེར་མཐོང་སྟེ། ང་ཚོས་ཕྲུ་གུ་དམར་འབྱར་གྱི་ཆེད་དུ་བུ་བཅོལ་ཁང་ཞིག་
ཟུར་འཛུགས་བྱས་པ་ཡིན།
ཕྲན་ནས་སྐུ་ཞབས་ཧེན་རིཀ་ཧེ་རར་ལགས་སུ་གནས་ལུགས་རེ་འདུན་ཞུས་
དོན་ཁོང་གིས་ SOS Kinderdorf གྱི་ཚོགས་གཙོ་སྐུ་ཞབས་ཌོག་ཊར་ཧར་མན་
གྷར་མེ་ནར་ Dr. Hermann Gmeiner མཆོག་ལ་བོད་མི་སྐྱབས་བཅོལ་བའི་
ཕྲུ་གུ་ཚོར་མཐུན་འགྱུར་རོགས་རམ་གནང་སྐྱོང་ཡོང་བའི་འབོད་སྐུལ་ཞུས་འདུག སྐུ་
ཞབས་ཌོག་ཊར་ཧར་མན་མཆོག་ནི་ཆོས་དང༌། རིག་གཞུང༌། སྐད་ཡིག་སོགས་
ལ་བརྩི་མཐོང་ཆེན་པོ་གནང་མཁན་གྱི་བསྔགས་པར་འོས་པའི་སྐྱེས་བུ་ཞིག་རེད་
འདུག ཁོང་ནས་ཕྲུ་གུ་དེ་དག་ཁ་འཐོར་མི་འགྲོ་བའི་ཆེད་བུ་ཕྲུག་ཁྱིམ་སྡེའི་དགོས་
མཁོ་ཇི་ཡོད་ཀྱི་རྒྱལ་ཁབ་ཁག་ནང་བུ་ཁྱིམ་གསར་འཛུགས་གནང་རྒྱུ་དགོངས་པ་
རླབས་ཆེན་བཞེས་གནང་བ་དང༌། ཕྱོགས་མཚུངས་འཛམ་གླིང་ནང་དམག་ཆེན་
གཉིས་པའི་རྗེས་ཕ་རཱན་སི་དང༌། ཇར་མན། ཨོསྦྱོརི་ཡ་བཅས་ཀྱི་རྒྱལ་ཁབ་ནང་
དམག་འཁྲུག་སྐབས་གནོད་འཚེ་ཕོག་པའི་བུ་ཕྲུག་ཚོར་བུ་ཁྱིམ་གསར་འཛུགས་
གནང་འདུག སྐུ་ཞབས་ཌོག་ཊར་ཧར་མན་མཆོག་ནས་བོད་ཕྲུག་ཚོར་ཆ་རྐྱེན་ཡོད་
མིན་ལ་མ་ལྟོས་པར་ཡོ་རོབ་ཁུལ་དུ་བླང་རྒྱུ་ཞལ་བཞེས་གནང་མེད་ཀྱང༌། ཁོང་
གིས་རྒྱ་གར་ནང་ཕྱག་ལས་ཡུན་རིང་གནང་མྱོང་བ་ Sister Ursula ཞུ་བ་འདི་
ཕྱོགས་སུ་གཏོང་བ་གནང་ཡོད། Sister Ursula ལགས་ནས་ཕྲུ་གུ་ཚོར་ཁྱིམ་
ཚང་གསར་རྒྱག་ཆེད་ས་ཆ་འཚོལ་ཞིབ་གནང་རྒྱུའི་ཐད་ཐུགས་འགན་གཙོ་བོ་བཞེས་
པ་དང་། ཕྲན་ནས་ཀྱང་ཁོང་ལ་རང་རིགས་བོད་ཕྲུག་ཚོའི་གནས་སྟངས་ཛ་དྲག་ཡིན་
སྐོར་འགྲེལ་བཤད་ཞུས་པ་ཡིན།
Sister Ursula ལགས་ནས་འདི་གའི་གནས་སྟངས་གསལ་འཁོད་ཀྱི་
སྙན་ཐོ་ཞིག་ཨོསྦིརི་ཡར་བསྐུར་བ་གནང་སོང༌། དེ་རྗེས་སྐུ་ཞབས་ཌོག་ཊར་ཧར་
མན་མཆོག་གི་ཕྱག་རོགས་སྐུ་ཞབས་ Dr. Reinprecht ལགས་གཟིགས་
སྐོར་དུ་ཕེབས་བྱུང༌། སྐབས་དེར་ང་ཚོར་དཀའ་ངལ་ཚབས་ཆེ་འཕྲད་བཞིན་པ་
རྣམས་ཁོང་ནས་ལམ་སང་མཁྱེན་རྟོགས་ཀྱིས་ཕྲུ་གུ་ཚོར་དགོས་མཁོ་ཤིན་ཏུ་
ཆེ་བའི་ཁྱིམ་ཚང་གསར་པ་རྒྱག་རྒྱུར་དགོངས་བཞེས་ཀྱིས་གྲོན་དངུལ་འཕྲལ་
དུ་གཏོང་བ་གནང་བྱུང༌། དེ་ལྟར་ང་ཚོའི་གནས་སྟངས་ཉིན་རེ་བཞིན་ཡར་རྒྱས་
འགྲོ་མུར་ SOS Kinderdorf ནས་ཀྱང་ཕྲུ་གུ་ཚོར་སྦྱིན་བདག་གནང་རྒྱུ་
ཞལ་བཞེས་ཐོབ། Sister Ursula ལགས་ཕྱི་ལོ་ ༡༩༧༤ ལོ་བར་ང་ཚོ་དང་
མཉམ་དུ་ཁྱིམ་ཚང་གནས་སྤོའི་ནང་བཞུགས་རྒྱུན་རིང་ལས་ཁུངས་ནང་ཕྱག་རོགས་
གནང་བྱུང༌། ཕྱི་ལོ་ ༡༩༧༢ ཕྱི་ཟླ་ ༡ ཚེས་ ༡༠ ཉིན་བོད་ཕྲུག་ཁྱིམ་སྡེ་འདི་
བཞིན་ཨོསྦིརི་ཡ་ཝེན་ན་ Austria Vienna རྒྱལ་སྤྱིའི་ SOS Kinder-
dorf འབྲེལ་ཁོངས་སུ་ལུགས་མཐུན་མཉམ་ཞུགས་ཐུབ་པ་བྱུང་ཡོད།
SOs Kinderdorf རོགས་ཚོགས་ནས་རོགས་དངུལ་སྟངས་འཛིན་གནང་
ཕྱོགས་ཐད་དམ་བསྒྲགས་ཆེན་པོ་གནང་ཡོད། ཐོག་མའི་ཆར་རོགས་དངུལ་རྣམས་
དིལླཱི་གསར་པའི་ SOS ལས་ཁུངས་བརྒྱུད་ཡོང་གི་ཡོད་པ་དང༌། དེ་རྗེས་སྐུ་
ཞབས་ཧར་མན་མཆོག་ནས་འདི་ཕྱོགས་སུ་མ་དངུལ་བླང་ཕྱོགས་བརྒྱུད་རིམ་དམ་
བསྒྲགས་ཆེན་པོ་ཡོད་པ་གཟིགས་ཏེ། རྗེས་སུ་རོགས་དངུལ་རྣམས་ཐད་ཀར་བླང་
ཆོག་པའི་བཀའ་འཁྲོལ་གནང་བྱུང༌། དེ་ནས་བཟུང་ང་ཚོར་རང་དབང་ཚ་ཚང་
བ་ཞིག་ཐོབ་སྟེ་འབྱུང་འགྱུར་གྱི་གནད་དོན་ཁག་ལག་བསྟར་བྱ་རྒྱུ་སྟབས་བདེར་
གྱུར། དེ་ནི་ང་ཚོ་བོད་ཕྲུག་ཁྱིམ་སྡེའི་ལས་དོན་ཚགས་ཚུད་ཡོང་རྒྱུར་ལེགས་སྐྱེས་
ཤིག་ཀྱང་ཡིན་སྙམ།
ཕྱི་ལོ་ ༡༩༧༥ ལོ་བར་བོད་ཁྱིམ་སློབ་གྲྭའི་ནང་ཁྱིམ་ཚང་ ༢༩ གསར་རྒྱག་
ཐུབ་སྟེ། ཕྲུ་གུ་རྣམས་སྔར་བཞིན་དམངས་སྤྱོད་ཉལ་ཁང་ནང་འཚང་ག་ཤིག་ཤིག་
གིས་སྡོད་མི་དགོས་པ་བྱུང་ཡོད། དེའི་ཐོག་ད་དུང་ང་ཚོས་སྡོད་ཁང་ཉི་ཤུ་ཙམ་
གསར་དུ་རྒྱག་རྒྱུའི་འཆར་གཞི་བཏིངས་པ་ཡིན། རྒྱ་གར་གཞུང་གིས་དབུས་པའི་ཕྱི་
ཕྱོགས་རོགས་དངུལ་གནང་མཁན་ཚོའི་ཐུགས་རྗེ་བཀའ་དྲིན་ལ་བརྟེན་ནས་གཞིས་
ཆགས་ཁག་གི་གནས་སྟངས་གང་འཚམ་ཡར་རྒྱས་བྱུང་བར་སྙིང་དབུས་ནས་ཐུགས་
རྗེ་ཆེ་ཞེས་ཞུ་རྒྱུ་ཡིན། རིམ་པས་ང་ཚོས་གཏན་འཇགས་དང་ཉིན་མོའི་སློབ་གྲྭ་ཁག་
གསར་འཛུགས་བྱེད་ཐུབ་པ་བྱུང་ཡོད། ང་ཚོའི་སློབ་གྲྭའི་ནང་གཙོ་ཆེ་དྭ་ཕྲུག་རྣམས་
བཙུད་ཐབས་བྱས་ཀྱང་སྐབས་རེ་དགོས་པའི་དབང་གིས་ཕྱེད་དྭ་ཕྲུག་རྣམས་ཀྱང་
སློབ་འཇུག་བྱེད་དགོས་བྱུང་།
འདི་ཕྱོགས་སུ་ཕྲུ་གུ་ཆུང་ཆུང་མང་པོ་འབྱོར་བར་བརྟེན་ཁོང་ཚོར་ཟུར་དུ་ཁོར་
ཡུག་ཅིག་མ་སྐྲུན་ཐབས་མེད་ཆགས་པ་ལྟར་ལོ་ན་གསུམ་བར་གྱི་བྱིས་པ་རྣམས་
བུ་བཅོལ་ཁང་དུ་བླངས་ཐུབ་པ་བྱུང༌། ཁོང་ཚོར་འཕྲོད་བསྟེན་དང་རྒྱུན་དུ་ལྟ་སྐྱོང་
བྱེད་དགོས་གལ་གནད་ཆེན་པོར་གྱུར། སྐབས་རེ་བྱིས་པ་ཚོར་ཟས་བཅུད་མ་ལྡེང་
པའི་དཀའ་ངལ་དང༌། ཛ་དྲག་གི་བཅོས་ཐབས་བྱ་དགོས་སོགས་ཀྱི་གནས་ཚུལ་
ཡོང་གི་ཡོད།
ཐོག་མར་ང་ཚོས་ཕྲུ་གུ་ལོ་གསུམ་དང་ཕྱེད་ཀ་ནས་བཅོ་ལྔ་ཟིན་པའི་བར་ཚང་མ་
མཉམ་དུ་བཞག་པ་ཡིན། འོན་ཀྱང་ལོ་ཚད་ཆེ་ཆུང་དབང་གིས་ཕན་ཚུན་བསམ་ཚུལ་
མི་མཐུན་པ་དང་ཞེ་འཁོན་ཡོང་གཞི་ཆགས་པ་དེ་དག་ནོར་འཁྲུལ་མཐོང་སྟེ། བྱིས་
པ་རང་ལོ་གསུམ་དང་ཕྱེད་ཀ་ནས་དགུའམ་བཅུ་བར་ཟིན་པ་རྣམས་ཁྱིམ་ཚང་བཞི་
ལོགས་སུ་འཛུགས་རྒྱུ་ཐག་གཅོད་བྱས་པ་ཡིན།
ང་ཚོས་རྣམ་ཀུན་ནས་ཕྲུ་གུ་ཚོའི་ཉིན་རེའི་བྱེད་སྒོ་ཁག་ཡར་རྒྱས་གཏོང་
རྒྱུའི་དམིགས་ཡུལ་བཟུང་གི་ཡོད་པ་ལྟར། ཁོང་ཚོའི་དཀའ་ངལ་སེལ་བའི་ཐབས་
ལམ་འོས་འཚམས་ཤིག་རྙེད་ཆེད་དགེ་རྒན་དང་ཕ་ཚབ་མ་ཚབ་བཅས་པ་ཚོགས་
འདུ་འཚོགས་རྒྱུ་བྱས་པ་ཡིན། ཚོགས་འདུའི་བསམ་འཆར་གཞིར་བཟུང་ང་
ཚོས་སློབ་ཕྲུག་རྒན་པ་རྣམས་ཁྱིམ་ཚང་གཅིག་ནང་མཉམ་དུ་འཇོག་རྒྱུའི་ཐག་
གཅོད་བྱས། འོན་ཀྱང་ཡིག་རྨོངས་ཅན་གྱི་མ་ཚབ་རྣམས་ནས་སློབ་ཕྲུག་ཚོའི་
རང་སྦྱོང་སོགས་ལ་ལྟ་རྟོག་བྱེད་ཐུབ་རྒྱུ་ཁག་པོ་ཆགས་པར་བརྟེན། གཞོན་ནུའི་
སྡོད་ཁང་ཞིག་ཟུར་དུ་འཛུགས་རྒྱུའི་བསམ་འཆར་བྱུང་བའི་ལས་གཞི་གསར་པ་
འདིར་ SOS Kinderdorf ནས་མཐུན་འགྱུར་རོགས་དངུལ་གནང་ཡོད། འཛིན་
རིམ་དགུ་པ་ཡན་གྱི་སློབ་ཕྲུག་བུ་ ༦༠ ཐམ་པ་སྡོད་སའི་ཉལ་ཁང་དེ་ཐོག་མར་
གསར་རྒྱག་བྱས་དོན་ཁྱིམ་ཚང་གི་དཀའ་ངལ་རིམ་པས་སེལ་ཐུབ་པ་བྱུང༌། བུ་མོ་
རྒན་པ་ཚོས་ཁ་ལག་བཟོ་རོགས་དང༌། གོས་འཁྲུད་རོགས། བུ་ཕྲུག་ཆུང་བ་ཚོར་ལྟ་
སྐྱོང་བྱེད་རོགས་བྱས་པ་སོགས་ཀྱིས་ཁྱིམ་ཚང་གི་ཨ་མ་ཚོའི་ལས་ཟོར་ཡང་དུ་འགྲོ་
བའི་ཕན་ཐོགས་བྱུང་ཡོད།
ང་ཚོས་སློབ་གྲྭའི་བསླབ་གཞི་རྩ་འཛིན་གཏན་འབེབས་ཀྱིས་གནས་ཚད་ལོ་རེ་
བཞིན་སྤར་ཐབས་བྱས་པ་དང༌། སློབ་གྲྭ་འདི་དིལླཱི་དབུས་རྒྱལ་ཡོངས་འབྲིང་རིམ་
སློབ་གྲྭའི་འབྲེལ་ཁོངས་སུ་འཚུད་ཐབས་སྙན་སྐུལ་ཞུས་པ་ལྟར་ཕྱི་ལོ་ ༡༩༧༦ ལོར་
ཞལ་བཞེས་ངོས་འཛིན་ཐོབ་སྟེ། ཕྱི་ལོ་ ༡༩༧༨ ལོར་སྡེ་ཚན་དང་པོའི་སློབ་
ཕྲུག་ ༡༨ རྒྱལ་ཡོངས་འབྲིང་རིམ་ཡིག་རྒྱུགས་ནང་འཛུལ་ཞུགས་བྱས་པར་གྲུབ་
འབྲས་གང་ལེགས་སོན་ཏེ་དགེ་ལས་ཚང་མ་དགའ་སྤོབས་སྐྱེ་གཞིར་གྱུར། ཕྱི་
ལོ་ ༡༩༧༡ ལོ་ནས་བཟུང་རྒྱ་གར་གཞུང་གིས་འཚོ་སྣོན་རོགས་དངུལ་མཚམས་
འཇོག་གནང་སྟབས་དགེ་རྒན་གསར་པ་བསྐོ་གཞག་བྱེད་ཐབས་བྲལ། དེ་ནས་ལོ་
ཤས་རྗེས་རོགས་དངུལ་གནང་མཁན་སྦྱིན་བདག་མང་པོ་བྱུང་བར་བརྟེན་དགེ་ལས་
གསར་པ་བསྐོ་གཞག་གིས་ཟླ་ཕོགས་སྤྲོད་ཐུབ་པ་བྱུང་བར་མ་ཟད། སྦྱིན་བདག་མེད་
མཁན་ཕྲུ་གུ་རྣམས་ལའང་རོགས་ཕན་བྱེད་ཐུབ་པ་བྱུང་།
དེ་རྗེས་ང་ཚོས་བོད་ལྗོངས་ང་ཚོའི་ཕ་ཡུལ་ཞེས་པའི་ལས་འཆར་ཞིག་གསར་
གཏོད་བྱས་པ་དང༌། དུས་ཡུན་ཟླ་བ་གཅིག་ཙམ་རིང་དགེ་རྒན་རྣམས་ཀྱི་བཀོད་
བྱུས་ལམ་སྟོན་འོག་བོད་ཀྱི་དགོན་སྡེ་ཁག་གི་རྣམ་པ་དང༌། ཞིང་འབྲོག་གི་འཚོ་
བ་སྐྱེལ་སྟངས། རིག་གཞུང་དང་འབྲེལ་བའི་རྒྱན་གོས་ཆ་ལུགས། རི་སྐྱེས་སྲོག་
ཆགས། རྩི་ཤིང་མེ་ཏོག ལག་ཤེས་ཀྱི་བཟོ་རྩལ་འདྲ་མིན། གར་འཆམ་སྐབས་
གྱོན་རྒྱུའི་ཞི་ཁྲོའི་འབག་སྣ་ཚོགས། བོད་རྒྱལ་ཁབ་ཀྱི་གནས་སྟངས་སྐོར་སོགས་
རང་རྩོམ་གང་མང་འབྲི་རུ་བཅུག་པ་བཅས་བརྗོད་གཞི་སྣ་ཚོགས་ཐོག་སྡེ་ཁག་སོ་
སོས་ཉམས་ཞིབ་བྱས་པའི་གྲུབ་འབྲས་རྣམས་ལས་འཆར་མཇུག་སྒྲིལ་སྐབས་སྙན་
སྒྲོན་དང་འབྲེལ་འགྲེམས་སྟོན་ཞིག་ཀྱང་གོ་སྒྲིག་བྱས་པ་ཡིན། ཕྲུ་གུ་ཚོའི་ནུས་
སྟོབས་འཕེལ་ཐབས་ཀྱི་ལས་འཆར་འདིས་ཁོང་ཚོས་དཔེ་མཛོད་ཁང་སོགས་ཀྱི་ནང་
རང་གི་རྒྱལ་ཁབ་སྐོར་ཉམས་ཞིབ་བྱེད་པ་དང༌། བོད་མི་རྒན་རབས་ཚོར་བོད་ཀྱི་
གནའ་སྲོལ་རིག་གཞུང་དང༌། བོད་ནང་གི་ཉིན་རེའི་འཚོ་བ་སྐྱེལ་སྟངས་སྐོར་སོགས་
བཀའ་འདྲི་ཞུ་རྒྱུའི་གོ་སྐབས་བཟང་པོ་འཐོབ་ཀྱི་ཡོད། ལས་འཆར་འདི་བརྒྱུད་རིམ་
པས་ང་ཚོས་བོད་ཀྱི་ཐུན་མོང་མ་ཡིན་པའི་རིག་གཞུང་ཐོག་ཉམས་ཞིབ་བྱ་རྒྱུར་སྨན་
པའི་རྒྱུ་ཆ་མང་པོ་ཞིག་མཁོ་སྒྲུབ་བྱེད་ཐུབ་པ་བྱུང་བ་དང༌། འདས་པའི་ལོའི་ནང་
འགྲེམས་སྟོན་འདི་ནི་གྲ་རྒྱས་པོ་དང་དགའ་མོས་བྱ་ཡུལ་ཞིག་ཏུ་གྱུར།
བོད་ཕྲུག་ཁྱིམ་སྡེའི་(ཕྲུ་གུ་ཁ་ཤས་འདིར་བསྡད་ནས་ལོ་བརྒྱད་དགུ་ཙམ་སོང་
བ་)ཉིན་རེའི་བྱེད་སྒོ་རྣམས་འཆར་ཅན་ལྟ་བུ་མི་ཡོང་བའི་ཆེད་ངག་རྩལ་འགྲན་བསྡུར་
དང༌། འཁྲབ་སྟོན་བྱེད་སྟངས། སྙན་ཚིག་སྒྲོག་སྦྱང༌། རིག་གཞུང་དང་འབྲེལ་བའི་
གཞས་སྣ་འཁྲབ་སྟོན། དེ་མིན་རང་ཉིད་ཀྱི་དགའ་པོ་ཡོད་པའི་བརྗོད་གཞི་འདྲ་མིན་
བོད་ཨིན་གང་རུང་ཐོག་བགྲོ་གླེང་བྱ་རྒྱུའི་འགྲན་བསྡུར་གྱི་བྱེད་སྒོ་གསར་པ་ཞིག་ཀྱང་
སྤེལ་བ་ཡིན། ཡང་ཕྲུ་གུ་ཁ་ཤས་ཀྱིས་ཐ་མག་འཐེན་པ་ང་ཚོས་འཇུ་བཟུང་བྱེད་ཐུབ་
པ་བྱུང་ཚེ། ཐ་མག་གི་ཉེས་དམིགས་སྐོར་བརྗོད་གཞིར་བྱས་ཏེ་བགྲོ་གླེང་འཕྲལ་དུ་
བྱེད་འཇུག་གི་ཡོད། བྱེད་སྒོ་འདི་དག་གིས་བོད་ཕྲུག་ཁྱིམ་སྡེའི་དགེ་ལས་ཚོར་ཁ་
ཕྱོགས་གསར་པ་ཞིག་ཏུ་བསྒྱུར་ཐུབ་པ་བྱུང་ཡོད།
ད་ཡོད་སློབ་ཕྲུག་ཕལ་མོ་ཆེ་ལོ་ན་ཆུང་ཆུང་ཤ་སྟག་ཡིན། གཅེན་མོ་ཚེ་རིང་
སྒྲོལ་མ་ལགས་ཀྱི་སྐུ་དུས་སུ་སློབ་ཕྲུག་འགའ་ཤས་བཟོ་རིག་ལག་རྩལ་བ་ཆགས་པ་
བྱུང་ཡོད། ཁྱིམ་ཚང་གི་མ་ཚབ་ལོ་ན་རྒས་ཏེ་ཕྲུ་གུར་ལྟ་རྟོག་བྱེད་མི་ཐུབ་པ་ཚོས་
སྤུན་དོག་གིས་བསླས་པའི་སྟོད་གོས་རྙིང་པ་རྣམས་ཆུད་ཟོས་སུ་མ་བཏང་བར་བསྐྱར་
དུ་བེད་སྤྱོད་གཏོང་ཆེད། ཆུ་ལ་བཀྲུས་ཏེ་སྐམ་གསེས་ཀྱིས་བུ་ཕྲུག་ཚོར་ཚོས་གཞི་
སྣ་ཚོགས་ཀྱི་གདན་སོགས་བཏགས་ཡོད། བོད་མིའི་ཐུན་མོང་མ་ཡིན་པའི་བཟོ་
རིག་ལག་རྩལ་མི་ཉམས་རྒྱུན་འཛིན་ཆེད་གནས་ཡུལ་གཞིས་ཆགས་ཁག་ནང་ལག་
ཤེས་བཟོ་ལས་ཀྱི་རྟེན་གཞི་འཛུགས་སྐྲུན་གནང་བ་ལྟར། དྷ་ས་བོད་ཕྲུག་ཁྱིམ་སྡེར་
ཡང་དེ་མཚུངས་གསར་འཛུགས་བྱས་ཡོད།
སློབ་ཕྲུག་ཁག་གཅིག་ལ་སློབ་གྲྭ་ཐོན་མཚམས་འཐག་ལས་དང༌། ཐང་ཀ་
འབྲི་སྟངས། གོས་འཚེམ་སྟངས་སོགས་སྲོལ་རྒྱུན་གྱི་ལག་ཤེས་སྦྱོང་བརྡར་སྤྲད་
ཡོད། བཟོ་རིག་ལག་ཤེས་ཀྱི་ཟབ་སྦྱོང་ཐེངས་དང་པོ་ཕྱི་ལོ་ ༡༩༧༩ ལོར་ལེགས་
པར་མཇུག་བསྒྲིལ་བ་དང༌། སྦྱོང་བརྡར་དེས་ལག་ཤེས་བཟོ་ལས་ཡར་རྒྱས་དང་
རིག་གཞུང་སྲུང་སྐྱོབ་བཅས་ལ་ཕན་ཐོགས་ཆེན་པོ་བྱུང་བར་མ་ཟད་རིམ་པས་ལས་
རིགས་གལ་གནད་ཅན་ཞིག་ཏུ་གྱུར་ཡོད། ཕྱོགས་མཚུངས་ཟབ་སྦྱོང་འདི་བརྒྱུད་
གཞོན་སྐྱེས་རྣམས་གཞན་ལ་བརྟེན་མི་དགོས་པར་རང་རྐྱ་འཕེར་བ་ཆགས་ཐུབ་
པའང་བྱུང་ཡོད། སྦྱོང་བརྡར་ཐེངས་དང་པོར་ཞུགས་མཁན་རྣམས་བོད་ཕྲུག་ཁྱིམ་སྡེ་
ནས་ཕྱི་ལ་འགྲོ་འདོད་མ་བྱས་སྟབས། དྷ་ས་ཀི་ཤོར་ནི་ཝཱསིར་གསར་འཛུགས་བྱས་
པའི་ལག་ཤེས་བཟོ་ལས་ཁང་འཕེལ་རྒྱས་གཏོང་ཆེད་དེའི་ནང་མཉམ་ཞུགས་བྱས་
ཡོད། གནས་ཚུལ་འདི་སྐོར་སྦྱིན་བདག་རྣམ་པས་གསན་ཐོས་བྱུང་བ་དང་ཟབ་སྦྱོང་
ནང་ཞུགས་མཁན་ཚོས་བཟོས་པའི་དངོས་པོ་མང་པོ་ཞིག་ཁོང་ཚོས་
གནང་ཡོད།
ཕྲན་རང་བོད་མིའི་གནས་ཡུལ་གཞིས་ཆགས་རྒྱ་གར་ལྷོ་ཕྱོགས་མོན་གྷོཊ་
དང༌། བེལ་ཀོབ་ཁུལ་དུ་ཡང་ཡང་འགྲོ་མྱོང༌། དེ་ཚོའི་ནང་གི་བོད་མི་ཚོའི་འཚོ་
ཐབས་གཉེར་སྐྱོང་བྱེད་སྟངས་གཅིག་མཚུངས་རེད་འདུག གནས་ཡུལ་ས་ཆ་ཨེ་
ཀར ༢༥༠༠ ཙམ་ཡོད་པའི་གཞིས་ཆགས་དེ་ཚོའི་ནང་བོད་མི་སྐྱབས་བཅོལ་བ་
མི་གྲངས་ ༢༥༠༠ ནས་ ༡༠༠༠༠ བར་ཡོད་པའི་བོད་པའི་གྲོང་ཚོ་ཆུང་ཆུང་ལྟ་བུ་
ཆགས་འདུག གཞིས་ཆགས་ཁག་ནང་བོད་མི་ཚོས་རང་རེའི་སྲོལ་རྒྱུན་ཐོན་སྐྱེད་
བྱེད་སྟངས་ལ་བརྟེན་ནས་འཚོ་ཐབས་གཉེར་བཞིན་ཡོད་པ་མཐོང་བ་དང༌། ཕྱིའི་
རྒྱལ་ཁབ་ཅིག་གི་ནང་བོད་སྐད་ཁོ་ནའི་ཐོག་ནས་སྐད་ཆ་བཤད་དེ་སྡོད་པའི་ཁོར་
ཡུག་མི་འདྲ་བ་ཞིག་འདུག་པ་དེས་སེམས་འགུལ་ཆེན་པོ་ཐེབས་བྱུང༌། ཁོང་ཚོའི་
ཁང་པའི་ནང་མཆོད་གཤོམ་དང་། རང་ཉིད་བྱིས་པའི་དུས་ནས་རྒྱུས་མངའ་ཡོད་
པའི་འཐག་ལས་ཀྱི་དངོས་པོ་དེ་འདྲ་སྒྲིག་གཤོམ་བྱས་འདུག
མོན་གྷོཊ་དང་བེལ་ཀོབ་གཞིས་ཆགས་གཉིས་ནང་ཡོད་པའི་བོད་མི་
ཕལ་མོ་ཆེ་དེ་སྔོན་ཕྱུགས་ལས་ཐོན་སྐྱེད་གཉེར་ནས་འཚོ་བ་སྐྱེལ་མཁན་གྱི་
འབྲོག་པ་རེད་འདུག ཁོང་ཚོས་གཞིས་ཆགས་ནང་ཟས་རིགས་མཁོ་སྤྲོད་བྱེད་
སྟངས་དང༌། དངུལ་བེད་སྤྱོད་གཏོང་སྟངས་མ་ཤེས་པར་གནས་འདུག་སྟབས་སློབ་
སྟོན་བྱེད་གལ་ཆེ་བའི་དུས་ལ་བབས་འདུག་སྙམ། ཁོང་ཚོ་ས་ཞིང་འདེབས་ལས་
བྱེད་སྟངས་ཐད་རྒྱུས་མངའ་མེད་རུང་ལས་ཀར་ཧུར་བརྩོན་དང་འབད་པ་ཆེན་པོ་བྱས་
པར་བརྟེན་མགྱོགས་པོ་ཤེས་ཐུབ་པ་བྱུང་སྟེ། དེང་སང་བེལ་ཀོབ་གཞིས་ཆགས་ལྟ་
བུར་མཚོན་ན་ཨ་ཤོམ་གྱི་ཐོན་འབབ་ཐད་སྐད་གྲགས་ཡོད་པ་ཆགས་འདུག
གཞིས་ཆགས་ཁག་ཚུགས་ཏེ་མི་ལོ་སུམ་ཅུ་སྐོར་སོང་སྟབས་མི་འབོར་ཡང་རང་
བཞིན་འཕེལ་རྒྱས་ཀྱིས་དུད་ཁྱིམ་གསར་པ་མང་པོ་མཐོང་རྒྱུ་འདུག་ཀྱང་ས་ཆའི་སྐལ་
ཐོབ་སྔར་མུས་རང་གནས་ལ་བརྟེན། བོད་མི་སྐྱབས་བཅོལ་བ་ཁག་གཅིག་གིས་
ལག་རྩལ་བཟོ་རིག་གི་ལས་རིགས་གཉེར་བཞིན་འདུག ཕྱི་ལོ་ ༡༩༧༤ ལོར་ཕྲན་
བཟའ་མི་གཉིས་དང་བུ་ཕྲུག་གསུམ་ས་གནས་གོ་ཝཱར་སྐོར་སྐྱོད་ལ་འགྲོ་སྐབས་བོད་
མི་སུད་ཚོང་པ་མང་པོ་ཐུག་འཕྲད་བྱུང༌། ཁོང་ཚོས་ཡུལ་འཁོར་སྤྲོ་འཆམ་པ་མང་པོ་
ཡོད་སའི་གྲོང་ཁྱེར་ཆེ་ཁག་བཱསྦེ་ལྟ་བུའི་ནང་སུད་ཊར་ཚོང་དུ་འགྲོ་ཡི་ཡོད་འདུག
བོད་མི་རྣམས་བཙན་བྱོལ་དུ་གྱར་ཏེ་ལོ་དྲུག་བདུན་སོང་བའི་སྐབས་དང་ད་བར་
གྱི་གནས་སྟངས་འཕོ་འགྱུར་ལ་བསམ་བློ་བཏང་བ་ཡིན་ན། ཐོག་མའི་དུས་སུ་བོད་
མི་མང་ཆེ་བས་ལོ་རྗེས་མ་ང་ཚོ་བོད་དུ་ལོག་རྒྱུ་ཡོང་གི་རེད་ཅེས་ཤོད་ཀྱི་ཡོད། དེ་
ནས་ལོ་ངོ་གང་འཚམ་སོང་རྗེས་རིམ་པས་བུ་ཕྲུག་སྐྱེད་འཕེལ་གྱིས་ཁྱིམ་ཚང་ཇེ་
མང་དུ་གྱུར་ཏེ་རང་རང་གི་ས་སྐལ་ཐོག་སྡོད་ཁང་གསར་རྒྱག་དང༌། ལོ་རེ་སྟོན་ཐོག་
ཐེངས་གཉིས་རེ་འདེབས་ལས་ཀྱིས་འཚོ་བ་སྐྱེལ་བཞིན་ཡོད། འོན་ཀྱང་བོད་མི་ཚང་
མས་བོད་ནང་ཕྱིར་ལོག་བྱ་རྒྱུ་དེ་དམིགས་ཡུལ་གཙོ་བོ་བཟུང་བཞིན་ཡོད།
ལོ་རབས་བརྒྱད་ཅུ་པའི་ནང་ཙམ་ནས་བོད་མིའི་གནས་ཡུལ་གཞིས་ཆགས་
ཁག་ནང་རྐང་འཁོར་དང་སྦག་སྦག་གིས་ཁེངས་པ་དང༌། དེ་དག་དགེ་འདུན་པ་ཚོས་
ཀྱང་བེད་སྤྱོད་གནང་སྟེ་འཚང་ག་ཤིག་ཤིག་ཏུ་གྱུར་འདུག ཉེ་ཁུལ་རྒྱ་གར་ཡུལ་མི་
ཚོས་རེས་གཟའ་ཉི་མ་ནམ་ཡིན་ལ་ཤིང་ཏོག་དང་ཚལ་རིགས་སྣ་ཚོགས་ཁྲོམ་རར་
འཚོང་དུ་ཡོང་གི་ཡོད། བོད་མི་ཚོས་རྒྱ་གར་ཡུལ་མི་ཚོ་རྒྱུས་མངའ་ཡོད་མིན་ལ་
མ་ལྟོས་པར་ཁོང་ཚོ་དང་མཉམ་དུ་མཐུན་འབྲེལ་ཡག་པོ་བྱུང་ཡོད། འོན་ཀྱང་བོད་
མི་ཚང་མས་རང་ཡུལ་བོད་དུ་ལོག་རྒྱུའི་དུས་ཚོད་བཟང་པོ་འཆར་རྒྱུའི་རེ་སྒུག་བྱེད་
བཞིན་གནས་ཡོད།
བོད་མིའི་གཞིས་གྲོང་ཆེ་ཁག་ ༥༦ ཙམ་བཞུགས་སྒར་དྷ་ས་ནས་
ལེ་ ༡༥༠༠ ལྷག་ཙམ་གྱི་ས་རྒྱ་གར་ལྷོ་ཕྱོགས་ཁུལ་དུ་གནས་ཡོད། བོད་མིའི་སྤྱི་
ཚོགས་མཐུན་སྒྲིལ་དམ་ཟབ་དང་ཕན་ཚུན་གོ་རྟོགས་སྤེལ་བའི་ཆེད་དུ་ལོ་རབས་
དྲུག་ཅུ་པའི་འགོ་སྟོད་ནས་བཟུང་བཙན་བྱོལ་བོད་གཞུང་གིས་གཞིས་ཆགས་ཁག་
གི་སྐུ་ཚབ་འཐུས་མི་དང༌། བོད་མི་མང་སྤྱི་འཐུས་རྣམ་པ། དེ་བཞིན་གཞུང་འབྲེལ་
དང་གཞུང་འབྲེལ་མ་ཡིན་པའི་ཚོགས་པ་ཁག་གི་སྐུ་ཚབ་བཅས་འདུས་པའི་ལོ་
འཁོར་ཚོགས་ཆེན་ཞིག་སྐོང་འཚོགས་གནང་སོང༌། ཚོགས་འདུ་རྒྱས་འཛོམས་
དེའི་ཐོག་ཚན་པ་ཁག་སོ་སོའི་ལས་བསྡོམས་སྙན་ཐོ་འབུལ་དགོས་པ་དང༌། དེ་
དག་ལ་བགྲོ་གླེང་གཏིང་ཟབ་གནང་སྐབས་འདི་ཕྱོགས་མཐའ་དབུས་གང་སར་བོད་
ཅེས་པ་ཉམས་མེད་གསོན་གནས་ཐུབ་འདུག་སྙམ་པའི་ཚོར་ཤུགས་དྲག་པོ་ཞིག་
བྱུང༌། ཚོགས་ཆེན་འདི་ལ་སྐུ་ཚབ་འཐུས་མི་གྲངས་ ༣༥༠ ཙམ་མཉམ་འཛོམས་
ཡོད་པ་དང༌། སྐབས་འགར་ྋགོང་ས་ྋསྐྱབས་མགོན་ཆེན་པོ་མཆོག་ཀྱང་ཚོགས་
ཆེན་དུ་༸ཞབས་སོར་བཀོད་དེ་བསམ་འཆར་ཁག་ཐུགས་སྣང་ཆེན་པོས་གསན་
ཞིབ་གནང་གི་འདུག
དེ་དུས་ཕྲན་རང་ཕལ་ཆེར་ལོ་ ༤༠ སླེབས་ཡོད། རང་གི་བུ་ཕྲུག་ཚོ་ན་ཚོད་
གང་འཚམ་སོན་ཡོད་རུང་ད་དུང་ཁོང་ཚོ་དང་བློ་ཐག་ཉེ་པོས་རེས་གཟའ་ཉི་མ་དང་
གུང་གསེང་ནམ་ཡིན་ལ་ང་ཚོ་མཉམ་དུ་རི་རྩེ་དང་ཤིང་ནགས་ཁྲོད་གོམ་བགྲོད་ཀྱིས་
འཆམ་འཆམ་ལ་འགྲོ་ཡི་ཡོད། སྐབས་རེ་བུ་ཕྲུག་ཚོས་སློབ་གྲོགས་འཁྲིད་ཡོང་བ་
ལྟར་ང་ཚོ་མཉམ་དུ་གླིང་ག་གཏོང་གི་ཡོད། གལ་ཏེ་ངོས་རང་ལ་ཉིན་ཤས་ལས་
སེང་ཡོད་ཚེ་ང་ཚོ་དིལླཱིར་གཅེན་པོ་རྒྱལ་ལོ་དོན་གྲུབ་ལགས་སྟངས་དཔྱལ་གཉིས་
སར་འགྲོ་ཡི་ཡོད། ནང་དུ་ལྷོད་དལ་གྱི་དུས་ཚོད་ནམ་བྱུང་ལ་དཔེ་དེབ་ཀློག་རྒྱུ་སྤྱི་
དང༌། དམིགས་བསལ་དཔྱད་གཞི་ཅན་གྱི་བརྩམས་སྒྲུང་ཀློག་རྒྱུ། དེ་བཞིན་གནའ་
སྲོལ་གྱི་གཞས་སོགས་ཉན་རྒྱུར་དགའ་པོ་ཡོད།
ཕྲན་རང་སྐབས་འགར་སྐུ་ཚེ་ཧྲིལ་པོ་ཆོས་ཀྱི་ཕྱིར་དཀའ་བ་སྤྱད་དེ་རི་
རྩེར་སྒྲུབ་པ་ཉམས་ལེན་ལ་བཞུགས་མཁན་མཚམས་པ་བ་རྣམས་མཇལ་བར་
འགྲོ་ཡི་ཡོད། དགུན་དུས་མཚམས་པ་བ་རྣམས་ལ་གསོལ་ཞིབ་དང༌། གསོལ་
མར། བཞེས་བག བདུག་སྤོས་སོགས་ཁྱེར་ཏེ་འབུལ་བ་དང༌། ཡང་ཁོང་རྣམ་པ་
རྒྱ་གར་དང་བལ་ཡུལ་ཁུལ་གྱི་རྩ་ཆེའི་གནས་ཆེན་ཁག་མཇལ་བར་ཕེབས་ཐུབ་ཆེད་
ལམ་གྲོན་དངུལ་ཕྲན་བུ་འབུལ་གྱི་ཡོད། དེ་སྔོན་དྷ་སའི་རི་རྩེར་མཚམས་པ་བ་ཞལ་
གྲངས་ཉི་ཤུ་ཙམ་ལས་མེད་ཀྱང་ད་ཆ་བདུན་ཅུ་བརྒལ་གྱི་ཡོད་འདུག བུ་ཕྲུག་ཚོའང་
ཕྲན་དང་མཉམ་དུ་བསྐྱོད་དེ་མཚམས་པ་བ་ཚོར་ཡིག་ཚད་ཀྱི་རྒྱུགས་འབྲས་ལམ་
ལྷོང་ཇི་ཡོང་ཐུགས་དམ་བརྟག་པ་ཞུ་ཡི་ཡོད། བསྙེན་མཚམས་པ་རྣམས་མཇལ་ཏེ་
བཀའ་མོལ་ཞུ་རྒྱུ་བྱུང་ན་སེམས་པ་ཞི་བདེ་བག་ཕེབས་ཡོང་རྒྱུར་ཕན་ཐོགས་ཅི་ཆེ་
ཡོང་གི་འདུག་པས་ཁོང་རྣམ་པ་མཇལ་བར་འགྲོ་རྒྱུཪ་སྤྲོ་སྣང་ཆེན་པོ་ཡོང་གི་ཡོད།
དེ་བཞིན་༸གོང་ས་ྋསྐྱབས་མགོན་ཆེན་པོ་མཆོག་མཇལ་བར་ཡང་ཡང་
བཅར་གྱི་ཡོད། གང་ཉིད་ནི་བོད་མིའི་ཆོས་སྲིད་གཉིས་ཀྱི་དབུ་ཁྲིད་གནང་སྟེ་མི་
ལོ་བཞི་བཅུ་ཙམ་སོང་ཡང་མུ་མཐུད་ཐུགས་འགན་ཧ་ཅང་ཆེན་པོ་བཞེས་བཞིན་
ཡོད། ༸གོང་ས་མཆོག་དགུང་ན་མཐོ་པོར་ཕེབས་ཀྱང་ད་དུང་སྐུ་གཞོན་ནུའི་སྐབས་
ཀྱི་ཐུགས་སྟོབས་རང་འཇགས་གནས་འདུག ལྷག་དོན་ཕྱི་ལོ་ ༡༩༧༦ ལོར་རྒྱ་
ནག་དམར་ཤོག་ཚོགས་པའི་འགོ་ཁྲིད་མའོ་ཙེ་ཏུང་འདས་རྗེས། དམར་པོའི་རིང་
ལུགས་འཛིན་པའི་དཔོན་རིགས་རྣམས་དང་གྲོས་མོལ་གནང་རྒྱུའི་ཐུགས་གདེང་
དང་ཡིད་ཆེས་ཆེན་པོ་གནང་གི་འདུག ༸གོང་ས་མཆོག་ཕྱི་ནང་གི་ཡུལ་གྲུ་མང་
པོར་༸ཞབས་སོར་བཀོད་དེ་རྒྱལ་ཁབ་ཀྱི་དབུ་ཁྲིད་སོགས་མི་སྣ་མང་པོ་དང་ལྷན་དུ་
མཇལ་འཕྲད་གནང་ཡོད། བཞུགས་སྒར་དྷ་སར་ཆིབས་བསྒྱུར་གནང་རྗེས་དུས་ཚོད་
སྐར་ཆ་གཅིག་ལས་མ་བྱུང་རུང་གསུང་རབ་ཕྱག་དཔེ་ཁག་ལ་ཐུགས་ཞིབ་དང༌། དེ་
བཞིན་སྲོག་ཆགས་སེམས་ཅན་དང་འབྲེལ་བའི་གནས་ཚུལ། དམག་ཆེན་གཉིས་
པའི་བྱུང་རིམ། གཞན་ཡང་ཚན་རིག་དང་འབྲེལ་བའི་གསར་དེབ་ཁག་ལྗགས་ཀློག་
གནང་གི་ཡོད། ༸གོང་ས་མཆོག་ནི་ཤེས་བྱའི་གནས་མཐའ་དག་ལ་མཁྱེན་འདོད་
ཤུགས་ཆེས་རིས་མེད་ལྟ་གྲུབ་ཁག་གི་ལེགས་ཆ་ཕྱོགས་བཏུས་གནང་རྒྱུར་དགྱེས་
མཉེས་ཆེན་པོ་གནང་གི་ཡོད།
༸གོང་ས་མཆོག་གིས་ཉིན་ཞག་ཕྲུགས་གཅིག་གི་གནང་སྒོ་ཁག་དང༌། ལྷག་
པར་ནང་དོན་རིག་པའི་གཞུང་ལུགས་ཁག་གསན་བསམ་ཐུགས་བརྩོན་གནང་སྟངས་
ལ་ཕྲན་རང་ངོ་མཚར་སྐྱེ་ཡི་ཡོད། ༸གོང་ས་མཆོག་གིས་བོད་ཀྱི་རྩ་དོན་འདི་གལ་
འགངས་ཆེ་ཤོས་སུ་བརྩི་གནང་བར་མ་ཟད། གནད་དོན་གཞན་དག་ཐད་ཀྱང་རྟག་
ཏུ་དགོངས་པ་རྒྱ་ཆེན་པོ་བཞེས་ཀྱི་ཡོད། དཔེར་ན་ངོས་ཀྱི་ཚ་བོས་ཌ་ནེ་ལེ་ཨེ་ཁི་
མན་ Danielle Aeschiman ཞུ་བའི་ཕྱི་རྒྱལ་མི་རིགས་ཤིག་དང་གཉེན་སྒྲིག་
བྱས་པར། རྗེས་སུ་༸གོང་ས་མཆོག་གིས་ཁོང་གཉིས་ལ་བོད་མིའི་གསར་འཕྲིན་
འདོན་སྤེལ་བྱེད་ཡུལ་རྒྱ་གར་ནང་ང་ཚོའི་མཉམ་དུ་བསྡད་ན་མི་ལེགས་སམ་ཞེས་
བཀའ་གནང་འདུག
རང་གི་བུ་ཕྲུག་རྣམས་ནར་སོན་མཚམས་༸གོང་ས་མཆོག་གི་མཇལ་ཁའི་གོ་
སྐབས་ཉུང་དུ་སོང་ཞིང༌། འོན་ཀྱང་༸གོང་ས་མཆོག་ནི་ང་ཚོའི་ཁྱིམ་ཚང་གི་དབུ་
ཁྲིད་གཅིག་ཏུའང་བརྩི་བཀུར་ཞུས་དང་ཞུ་མུས་ལྟར་ཕྲུ་གུ་ཚོས་མཇལ་ཁ་སྐྱབས་
འཇུག་ནམ་ཞུས་ལ་ཞལ་བཞེས་མ་གནང་བ་གཅིག་ཀྱང་བྱུང་མེད། ཉིན་གཅིག་ངོས་
ཀྱི་བུ་མོ་གཉིས་མགོ་དང་གྲོད་པ་ན་བའི་སྐབས་མཇལ་ཁར་བཅར་བར་༸གོང་
མཆོག་ནས་ཁོང་གཉིས་ལ་དེ་སྔོན་བོད་སྨན་ཟ་མྱོང་ཡོད་མེད་དང༌། སྨན་པ་སུ་ཡིན་
ཞེས་བཀའ་འདྲི་གནང་བར། བུ་མོ་གཉིས་ཀྱིས་ང་ཚོའི་སྨན་པ་ཨ་མ་ལགས་ཡིན་
ཞེས་ཞུས་འདུག ྋགོང་ས་མཆོག་ཐུགས་ཧང་སང་ནས་ཉིན་ཤས་རྗེས་ཕྲན་རང་
གཟིམ་ཆུང་དུ་མཇལ་སྐབས། ཕྲུ་གུ་ཚོའི་སྨན་པ་བྱེད་རྒྱུ་མཚམས་འཇོག་གིས་སྨན་
པ་ངོ་མ་བསྟེན་ན་ལེགས་ཚུལ་ལམ་སྟོན་གནང་བྱུང༌།
༸གོང་ས་མཆོག་གིས་གཏོང་གནང་མཛད་པའི་སྐུ་ཚབ་ཐེངས་དང་པོ་ཕྱི་
ལོ་ ༡༩༧༩ ལོར་བོད་ནང་གཟིགས་སྐོར་དུ་ཕེབས་ཡོད། སྐུ་ཚབ་རྣམ་པ་ཕྱིར་
ལོག་ཕེབས་རྗེས་ཕྲན་ནས་ཁོང་རྣམ་པར་རང་ཡུལ་བོད་རྒྱལ་ཁབ་ཀྱི་གནས་སྟངས་
སྐོར་བཀའ་འདྲི་ཞུ་སྐབས། རྒྱ་དམར་གྱིས་བོད་ནང་འཛིན་པའི་སྲིད་བྱུས་ནི་ཇིའུ་མི་
རིགས་རྩ་བརླག་ཏུ་བཏང་བའི་ངན་བྱུས་ལས་ལྷག་པ་འདུག་སྙམ་པ་དྲན་བྱུང༌། ངོས་
ནས་བོད་རིགས་ན་གཞོན་ཚོར་བོད་ཀྱི་རྒྱལ་རབས་སྐོར་སློབ་སྦྱོང་བྱེད་པ་དང་ཆབས་
ཅིག་ཇིའུ་མི་རིགས་ཚོས་སེམས་ཐག་གཙང་བཅད་ཀྱིས་འཐབ་རྩོད་བྱེད་སྟངས་ལྟར་
བྱེད་དགོས་པའི་སློབ་སྟོན་བྱེད་ཀྱི་ཡོད། ཇིའུ་མི་རིགས་ཚོས་རང་གི་རྒྱལ་ཁབ་ནང་
སྡུག་སྦྱོང་དེ་ལྟ་བུ་མྱངས་ཀྱང་བློ་སྟོབས་ཡེ་ནས་མ་ཞུམ་པར་འཐབ་རྩོད་ལ་ཞུགས་པ་
སོགས་ང་ཚོས་ཁོང་ཚོའི་ས་ནས་ལེགས་ཆ་མང་པོ་བླང་རྒྱུ་ཡོད།
ཕྱི་ལོ་ ༡༩༧༩ ཕྱི་ཟླ་ ༩ པའི་ནང་སྐུ་ཚབ་ཐེངས་དང་པོས་བོད་ནང་
གཟིགས་སྐོར་གནང་བཞིན་ཡོད་སྐབས་ལོ་ན་བརྒྱད་ལ་སོན་པའི་བུ་མོ་ཟླ་བ་ཟེར་བ་
ཞིག་དྷ་སར་འབྱོར་བྱུང༌། བུ་མོའི་ཕ་མས་རྒྱ་གར་ནང་ཕྱིར་ལོག་མཁན་བོད་མི་ཚོར་
བུ་མོ་འདི་༸གོང་ས་ྋསྐྱབས་མགོན་ཆེན་པོ་མཆོག་གི་སྐུ་མདུན་དུ་འཁྲིད་རོགས་
ཞེས་རེ་བཅོལ་གྱིས་མཉམ་དུ་བཏང་བ་ཞིག་རེད་འདུག དེའི་ཕྱི་ལོར་ཡང་བོད་ནས་
ཕྲུ་གུ་ཚོ་ཁག་གཅིག་འབྱོར་བྱུང༌། དེ་དུས་རྒྱ་དམར་ཕྱོགས་ནས་བོད་མི་བཙན་བྱོལ་
བ་ཚོར་བོད་ནང་གཉེན་འཕྲད་དུ་འགྲོ་བསྐྱོད་ཆོག་པའི་ཆོག་མཆན་སྤྲད་པ་སོགས་
སྲིད་བྱུས་ཕྲན་བུ་གུ་ཡངས་གཏོང་ཁུལ་བྱས་ཀྱང༌། ཡིག་ཆ་ཁག་གི་ནང་བོད་མི་
རྣམས་རྒྱའི་མི་ཁོངས་ཡིན་པ་སོགས་བཀོད་ཡོད། བོད་མི་བོད་ནང་གཉེན་འཕྲད་དུ་
བསྐྱོད་དེ་ཕྱིར་ལོག་སྐབས་ཕྲུ་གུ་དེ་ཚོ་ཁོང་ཚོའི་མཉམ་དུ་རྒྱ་གར་ནང་བཏང་བ་ནི་
བོད་ཀྱི་ཐུན་མོང་མ་ཡིན་པའི་ཤེས་ཡོན་སྦྱང་བརྩོན་བྱེད་པའི་ཆེད་རེད་འདུག
བོད་མི་ཕོ་མོ་མང་པོ་བཙན་བྱོལ་དུ་འབྱོར་བའི་ཁོངས་ནས་ཁག་གཅིག་རྒྱ་
དམར་གྱི་བཙོན་ཁང་ནང་ལོ་མང་སྡོད་མྱོང་ཡོད་པ་དེ་འདྲ་རེད་འདུག དེ་སྐབས་
༸སྐུའི་བླ་སྨན་སྐུ་ཞབས་བསྟན་འཛིན་ཆོས་གྲགས་ལགས་བོད་ནས་ཕྱིར་བསྐྱོད་
ཆོག་པའི་བཀའ་འཁྲོལ་གནང་ཡོད། ༸གོང་ས་མཆོག་གིས་ད་ཕན་ང་ཚོར་བོད་ནས་
གནས་ཚུལ་མང་པོ་འབྱོར་གྱི་མེད་སྟབས། ཁྱེད་རང་གསར་དུ་འབྱོར་བའི་བོད་མི་ཕོ་
མོ་ཚོས་རྒྱ་དམར་གྱི་བཙན་འོག་ཏུ་སྡུག་སྦྱོང་མནར་གཅོད་ཇི་ལྟར་མྱངས་པ་རྣམས་
བཙན་བྱོལ་བོད་མིའི་གཞིས་ཆགས་ཁག་ཏུ་སྐོར་སྐྱོད་ཀྱིས་གནས་ཚུལ་གསལ་པོ་
བཤད་ཐུབ་ན། ཁྱེད་རང་ཚོ་འཐབ་རྩོད་ནང་གདོང་ལེན་གྱིས་དངོས་སུ་ཞུགས་ཡོད་
པས་བཙན་བྱོལ་བོད་མི་ཚོའི་བློ་སྟོབས་འཕེལ་རྒྱུར་ཕན་ཐོགས་ངེས་ཅན་ཡོང་གི་རེད་
ཅེས་བཀའ་ཕེབས་ཡོད།
དྷ་ས་བོད་ཕྲུག་ཁྱིམ་སྡེར་བུ་མོ་ཆུང་ཆུང་ཟླ་བ་འབྱོར་རྗེས་བོད་མི་མང་པོས་ཁོང་
ཐུག་འཕྲད་ཀྱིས་སྐད་ཆ་བཤད་འདོད་བྱས་ཏེ་མང་ཚོགས་ཁྲོད་འུར་ཟིང་ལྟ་བུ་བྱུང་
ཡོད། གཞིས་ལུས་ཕྲུ་གུའི་ཕ་མ་ཚོས་ཉེན་ཁར་མ་འཛེམས་པར་རང་གི་ཕྲུ་གུ་འདི་
ཁུལ་སློབ་སྦྱོང་དུ་བཏང་ན་བོད་ནང་དམ་བསྒྲགས་ཆེ་རུ་གཏོང་རྒྱུ་ཡིན་པ་ཤེས་བྱུང་།
བོད་ནས་འབྱོར་བའི་ཕྲུ་གུ་ཚོ་རང་བཞིན་ཁམས་གཤིས་དྭངས་མ་ཡོད་ཀྱང་
འཚོ་བས་ཕོངས་པའི་གནས་སྟངས་གཅིག་མཚུངས་ཡོད་པ་ཧ་ལས་དགོས་པའི་
གནས་སུ་གྱུར། ཁོང་ཚོའི་མིག་ལྕིབས་འཐེན་ནས་ལྟ་སྐབས་འཚོ་བཅུད་མ་ལྡེང་པའི་
དབང་གིས་ཁྲག་གི་ཚད་གཞི་མ་ལོངས་པ་ཤ་སྟག་རེད་འདུག སྤྱིར་བཏང་བོད་མི་
རྣམས་ཀྱི་སྐྲ་ནག་པོ་ཡིན་རུང་ཕྲུ་གུ་དེ་ཚོའི་སྐྲ་དམར་སེར་ཡིན་པ་དེ་ནི་འཕྲོད་བསྟེན་
ཧ་ཅང་ཞན་པའི་མཚོན་རྟགས་གཞན་ཞིག་ཡིན་པས་སེམས་ཁྲལ་བྱེད་གཞིར་གྱུར།
ང་ཚོས་ཐོག་མར་ཕྲུ་གུ་ཚོར་ཤིག་དང༌། སྲོ་མ། སྔོན་འགོག་གི་སྨན་ཁབ་མ་
བརྒྱབ་གོང༌། སྨན་ཁང་ནང་ཁོང་ཚོར་རྨ་ཁ་དང་འཕོ་བའི་ནད་གཞི་ཡོད་མེད་བརྟག་
དཔྱད་དང་། བདུན་ཕྲག་གཉིས་ཀྱི་རྗེས་གསར་དུ་འབྱོར་བའི་ཕྲུ་གུ་རྣམས་བོད་ཕྲུག་
ཁྱིམ་སྡེའི་ཁོར་ཡུག་དྲོ་ས་ཞིག་ཏུ་བཞག་པ་ཡིན། ཕྲུ་གུ་དེ་ཚོ་མང་ཆེ་བ་སློབ་གྲྭར་
འགྲོ་མྱོང་མེད་པས་བོད་སྐད་ཁོ་ན་རྒྱག་པ་དང༌། རྒན་པ་ཁག་གཅིག་གིས་རྒྱ་སྐད་
ཕྲན་བུ་ཤེས་ཀྱི་འདུག
ཕྲུ་གུ་འདི་ཚོས་ཁ་ལག་ཧ་ཅང་ཉུང་ངུ་ལས་མི་ཟ་བ་དེར་ང་ཚོ་ཚང་མ་ཧ་ལས་
བྱུང༌། ཁྱིམ་ཚང་གི་ཨ་མ་ཚོས་འདིར་ཁ་ལག་ལྡེང་ངེས་ཡོད་ལུགས་གསལ་བཤད་
བྱས་ཏེ་འཇིགས་དངངས་ཞི་ཐབས་གང་ཡོང་བྱས། ཕྲུ་གུ་དེ་ཚོ་ཉལ་ཁྲིའི་སྟེང
ཆས་གྱོན་ཏེ་ཉལ་རྒྱུ་བྱུང་བ་དང༌། གོས་དང་ལྷམ་གསར་པ་གྱོན་རྒྱུ་བྱུང་བར་དགའ་
ཚོར་ཆེན་པོ་བྱེད་ཀྱི་འདུག
ཕྱི་ལོ་ ༡༩༨༠ ལོ་ནི་ང་ཚོའི་སྤྱི་ཚོགས་ཀྱི་གནས་སྟངས་འཕོ་འགྱུར་འགྲོ་
མཚམས་ཤིག་ཡིན་པར་ངོས་འཛིན་ཞུ་ཡི་ཡོད། ཕྲན་རང་ལོ་གསར་སྐབས་བེལ་
ཀོབ་བོད་མིའི་གཞིས་ཆགས་སུ་ཡོད། གཞིས་ཆགས་རྙིང་པ་ལུགས་ཟུང་བསམ་
འགྲུབ་གླིང་ནི་ལོ་རབས་དྲུག་ཅུ་པའི་འགོ་སྟོད་དུ་བཙུགས་པ་ཞིག་དང་། གཞིས་
ཆགས་གསར་པ་བདེ་སྐྱིད་སླར་གསོ་ནི་ཉེ་དུས་རང་གསར་འཛུགས་གནང་བ་ཞིག་
རེད། དེ་ཁུལ་གནས་སྡོད་བཙན་བྱོལ་བོད་མི་ཚོས་ཕ་མ་ཉམ་ཐག་གི་བུ་ཕྲུག་ཚོར་
འགན་ཁུར་ལྟ་སྐྱོང་ཡོང་བའི་འབོད་སྐུལ་བྱས་བྱུང༌། འོན་ཀྱང་དྷ་ས་བོད་ཕྲུག་
སྡེའི་ནང་བོད་དང༌། བལ་ཡུལ། རྒྱ་གར་ལྷོ་ཕྱོགས་ཁུལ་གྱི་གཞིས་ཆགས་ཁག་གི་
ཕྲུ་གུ་བཅས་མང་པོ་འབྱོར་ཡོད་སྟབས་འདི་ཁུལ་གྱི་ཕྲུ་གུ་ཚང་མ་ལེན་ཐུབ་རྒྱུ་ཁག་
པོ་ཆགས་ཡོད།
གཞིས་ཆགས་ནང་གི་ཉམ་ཐག་བུ་ཕྲུག་ཚོར་རོགས་སྐྱོར་དགོས་ངེས་ཡིན་པ་
ཤེས་རྟོགས་བྱུང་བ་ལྟར། རྒྱ་གར་ལྷོ་ཕྱོགས་ཁུལ་གྱི་ཕྲུ་གུ་ཚོར་ལྟ་སྐྱོང་བྱེད་ཆེད་
བོད་ཕྲུག་ཁྱིམ་སྡེ་ཞིག་གསར་འཛུགས་བྱེད་ཐུབ་ན་ཕན་ཐོགས་ཧ་ཅང་ཆེན་པོ་ཡོང་
རྒྱུ་མཐོང་། དེར་བརྟེན་གཞིས་ཆགས་གསར་རྙིང་གཉིས་ཀྱི་གཞིས་འགོ་དང་མཉམ་
སྦྲེལ་བཅས་ནས་ང་ཚོར་ས་ཆ་ལྡེང་ངེས་གནང་བྱུང༌། དེ་སྐབས་ཀརྣ་ཊཀ་མངའ་སྡེའི་
ནང་བོད་མི་གྲངས་འབོར་ ༣༠༠༠༠ ཙམ་གནས་པའི་ཕྲུ་གུ་མང་ཆེ་བ་ཉམ་ཐག་གི་
ཕྲུ་གུ་རེད་འདུག ད་ཆ་སློབ་གྲྭ་གསར་རྒྱག་བྱ་ཡུལ་ས་ཆ་ཐོབ་པར་བརྟེན་རོགས་
དངུལ་འཚོལ་ཐབས་བྱ་རྒྱུར་ཐུག་ཡོད། ཕྱི་ལོ་ ༡༩༧༨ ལོར་ཨོསཱོརི་ཡ་ཝེན་ན་
རྒྱལ་ཁབ་ཏུ་འཛམ་གླིང་རྒྱལ་ཡོངས་ཨེ་སོ་ཨེ་སི་བོད་ཕྲུག་ཁྱིམ་སྡེའི་སྐུ་ཚབ་ལྷན་
ཚོགས་བསྐྱངས་པ་དེ་སྐབས་ཕྲན་ནས་ཧོ་ལེནྜ་དུ་ཡོད་པའི་ཨེ་སོ་ཨེ་སི་བུ་ཕྲུག་ཁྱིམ་
སྡེའི་སྤྱི་ཁྱབ་དྲུང་ཆེ་མཆོག་མཇལ་འཕྲད་ཀྱིས་རེ་སྐུལ་ཞུས་པར། ཁོང་རྣམ་པས་
གནད་དོན་འདིའི་ཐོག་དགོངས་བཞེས་ཆེན་པོས་དགོས་མཁོའི་དངུལ་རྣམས་རོགས་
རམ་གནང་རྒྱུའི་ཞལ་བཞེས་གནང་བྱུང༌།
ཕྱི་ལོ་ ༡༩༨༠ ཕྱི་ཟླ་ ༣ པར་ཕྲན་རང་བཞུགས་སྒར་དྷ་སར་ཕྱིར་
ལོག་པ་དང་༸སྐུ་སྒེར་དྲུང་ཆེ་མཆོག་གིས་ཕོ་བྲང་ནང་འཕྲལ་དུ་བཅར་དགོས་
གསུངས་བྱུང༌། དེ་འཕྲལ་སྐུ་བཅར་ཞུ་སྐབས་༸གོང་ས་མཆོག་ནས་གཞིས་ལུས་
བོད་རྒྱ་ཆེའི་མི་མང་གི་ཤེས་ཡོན་སློབ་སྦྱོང་སྐོར་རྟོག་ཞིབ་བྱེད་པར་སྐུ་ཚབ་ཚོགས་
ཆུང་ཐེངས་གསུམ་པ་གཏོང་བ་གནང་རྒྱུ་དེའི་འགོ་ཁྲིད་བྱེད་ཐུབ་པ་འདུག་གམ་ཞེས་
བཀའ་འདྲི་གནང་བྱུང༌། དངངས་འཚབ་དང་དགའ་སྤྲོའི་ཚོར་བ་འགྲན་པ་ལྟ་བུའི་
ངང་༸གོང་ས་མཆོག་གི་ཐུགས་རེ་ལྟར། སྐུ་ཚབ་ཚོགས་ཆུང་ཐེངས་གསུམ་པའི་
སྣེ་ཁྲིད་དེ་འགྲོ་ཐུབ་པ་འདུག་ཅེས་བློ་ཐག་ཆོད་པོས་བཀའ་ལན་ཕུལ་བ་ཡིན། ཕྱི་
ཉིན་ནས་བཟུང་སྐུ་ཚབ་སྔ་མ་གཉིས་ཀྱིས་དཔར་ལེན་གནང་བའི་བོད་གངས་ཅན་
ལྗོངས་ཀྱི་མཛེས་སྡུག་ལྡན་པའི་ཡུལ་གྱི་བཀོད་པ་དང་། དྭངས་ཤིང་གཙང་བའི་
ཆུ་ཀླུང་། ཡིད་དབང་འཕྲོགས་པའི་གངས་རི་སོགས་ཀྱི་འདྲ་དཔར་ལྟ་སྐབས་ལྟ་བས་
ཆོག་མི་ཤེས་པ་ཞིག་འདུག འོན་ཀྱང་གཞིས་ལུས་རྒྱ་ཆེའི་བོད་མི་རྣམས་རྒྱ་དམར་
གྱི་གདུག་རྩུབ་བྱ་སྤྱོད་སྣ་ཚོགས་འོག འཇིགས་སྐྲག་ངང་དཀའ་སྡུག་མྱངས་དང་
མྱོང་བཞིན་ཡོད་པ་དེ་ཚོའི་ཐོག་བཟོད་བསྲན་བྱེད་ཐུབ་དང་མི་ཐུབ་བརྗོད་རྒྱུ་དཀའ་
བའི་གནས་སུ་གྱུར།། །།

ས་བཅད་གསུམ་པ།
ཕྱི་ལོ་༡༩༨༠-༡༩༩༥ བར།

ལེའུ་བཅུ་གཉིས་པ།
བྱུས་ཉེས་གསལ་སྟོན།

༄༅། །ཕྱི་ལོ་ ༡༩༨༠ ལོར་ཕྲན་རང་བོད་ནང་ཕྱིར་ལོག་ཐེངས་དང་པོ་བྱས་
པ་ཡིན། ཕྱི་ལོ་ ༡༩༤༩ ལོར་རང་ཡུལ་ནས་རྒྱ་གར་དུ་ཐོན་བསྐྱོད་བྱས་པ་ནས་
བཟུང་དུས་ཡུན་ཟླ་བ་གསུམ་རིང་བོད་དུ་ལྟ་སྐོར་འགྲུལ་བཞུད་བྱས་པ་བར་གྱི་རང་
རིགས་བོད་མི་རྣམས་ཀྱི་ཉམ་ཐག་པའི་གནས་སྟངས་དང༌། དཀའ་སྡུག་ཇི་ལྟར་
མྱངས་པ་རྣམས་ཉིན་དེབ་འདིའི་ཐོག་མི་བཀོད་ཀ་མེད་བྱུང༌། གཤམ་དུ་འཁོད་པའི་
གནད་དོན་རྣམས་ནི་རང་ཉིད་སྒེར་ནས་སྐབས་དེར་རྒྱ་དམར་ལ་ཡ་ལན་ཇི་ལྟར་སྤྲད་
པའི་སྐོར་ཡིན། རྒྱ་ནག་དམར་ཤོག་ཚོགས་པས་བོད་མི་ཚོར་གདུག་རྩུབ་མནར་
གཅོད་ཇི་ལྟར་བཏང་བའི་སྐོར་འཛམ་གླིང་མི་མང་གིས་མཁྱེན་རྟོགས་ཡོང་ཆེད་སྙན་
ཐོ་ཁྱབ་སྤེལ་བྱ་རྒྱུ་ནི་རང་གི་ལས་འགན་ཡིན་པར་བསམ་གྱི་ཡོད། རྒྱ་དམར་གྱིས་
གདུག་རྩུབ་བྱ་སྤྱོད་སྣ་ཚོགས་སྤེལ་བར་བརྟེན་བོད་མི་རྣམས་འུ་ཐུག་ཐབས་ཟད་ཀྱི་
དཀའ་ངལ་ཇི་ལྟར་འཕྲད་པ་དེ་དག་རྒྱལ་སྤྱིའི་མང་ཚོགས་ནས་མཁྱེན་རྟོགས་ཐུབ་པ་
བཟོ་རྒྱུ་འདི་གལ་གནད་ཆེན་པོ་ཡིན་པར་ངོས་འཛིན་ཞུ་ཡི་ཡོད།
ང་ཚོ་བོད་ཀྱི་ས་ཁུལ་གང་སར་ལྟ་སྐོར་ལ་འགྲོ་སྐབས་རྒྱ་དམར་གྱིས་གཡོ་ཁྲམ་
དང་མགོ་སྐོར་བསླུ་བྲིད་ཀྱི་བྱ་སྤྱོད་ཤ་སྟག་སྤེལ་བར་བཟོད་བསྲན་མ་ཐུབ་པའི་དཀའ་
ངལ་ཆེ་ཤོས་བྱུང་བར་བརྟེན་རྫུན་བཟོའི་གྲངས་ཐོ་མ་གཏོགས་དངོས་ཡོད་གནས་
ཚུལ་འཐོབ་རྒྱུ་དཀའ་བར་གྱུར། དོན་དངོས་ཁོང་ཚོའི་འཆར་གཞི་ལྟར་ལྟ་སྐོར་དུ་
བསྐྱོད་སྐབས་ང་ཚོ་སྐུ་ཚབ་ཚོགས་མི་རྣམས་ཀྱིས་བོད་མི་དང་ཐད་ཀར་འབྲེལ་བ་
བྱེད་རྒྱུ་བཀག་འགོག་བྱེད་པའི་ཆེད་དུ་ཡིན་འདུག སྟངས་འཛིན་བྱེད་སྟངས་དེས་ང་
ཚོའི་ལས་དོན་བསྒྲུབ་རྒྱུར་འགོག་རྐྱེན་མི་ཉུང་བ་ཞིག་ཡོང་རྒྱུ་ངེས་པས་ང་ཚོའི་ངོས་
ནས་དྲང་བདེན་དང་ཁྲིམས་མཐུན་གྱི་ཐོག་ནས་ཁ་གཏད་གདོང་ལེན་བྱ་རྒྱུ་ཐག་གཅོད་
བྱས་པ་ཡིན།
སྐུ་ཚབ་ལྟ་སྐོར་ཚོགས་ཆུང་ཐེངས་གསུམ་པའི་འགོ་ཁྲིད་བྱ་རྒྱུ་ནི་ངོས་རང་གི་
ལས་འགན་ལྗིད་པོ་ཞིག་ཡིན་སྙམ། ང་ཚོར་ཤེས་ཡོན་སློབ་གསོའི་སྐ་ཚབ་ཅེས་མིང་
བཏགས་པ་བཞིན་དེའི་དགོས་དམིགས་གཙོ་བོ་བོད་ནང་གི་ཤེས་ཡོན་གནས་སྟངས་
ལ་ཞིབ་འཇུག་བྱ་རྒྱུ་འདི་ཡིན། ང་ཚོ་ལྟ་སྐོར་སྐུ་ཚབ་ཐེངས་གསུམ་པའི་ཚོགས་མིའི་
ཁོངས་སུ་རྒྱ་གར་ནང་གི་བོད་པའི་སློབ་གྲྭ་ཁག་གི་འགོ་འཛིན་གསུམ་དང༌། དགེ་
རྒན་གསུམ། དཔར་པ་གཅིག ཕྲན་བཅས་ཡོད།
ང་ཚོ་སྐུ་ཚབ་ཚོགས་མི་རྣམས་བཞུགས་སྒར་ངྷ་ས་ནས་མ་ཐོན་གོང་བཙན་
བྱོལ་བོད་གཞུང་གིས་ང་ཚོར་ལྟ་སྐོར་བྱ་ཡུལ་གྱི་གྲོང་ཁྱེར་དང་གྲོང་གསེབ་ཁག་གི་
ཐོ་གཞུང་ཞིབ་ཕྲ་གནང་བྱུང༌། ང་ཚོའི་ལས་འགན་གཙོ་བོ་ཤེས་ཡོན་སློབ་གསོའི་
ལམ་ལུགས་ལ་རྟོག་ཞིབ་བྱ་རྒྱུ་དང༌། དེ་མིན་གཞིས་ལུས་བོད་མིའི་གནས་སྟངས་
གང་ཅིར་ཞིབ་འཇུག་བྱ་རྒྱུ། དེ་བཞིན་སྐུ་ཚབ་སྔ་མ་གཉིས་ཀྱིས་ཕེབས་མ་ཐུབ་པའི་
ས་ཁུལ་ཁག་ལ་རྟོག་ཞིབ་བཅས་བྱས་ཏེ་བཙན་བྱོལ་བོད་གཞུང་ལ་གནས་ཚུལ་ཆད་
ལྷག་མེད་པར་སྙན་སེང་ཞུ་རྒྱུ་དེ་རེད།
ང་ཚོའི་འགྲུལ་བཞུད་ཀྱི་ཐོག་མའི་འབབ་ཚུགས་ནི་རྒྱ་ནག་ཡིན། དེར་མི་མང་
རྣམས་སྡུག་བསྔལ་གྱིས་ཡོངས་སུ་ནོན་པ་ལྟ་བུ་མངོན་པས་ཚོར་སྣང་ཁྱད་མཚར་
ཞིག་བྱུང༌། ཁོང་ཚོ་ཕལ་མོ་ཆེའི་ངོ་གདོང་ལ་འཛུམ་མདངས་མེད་པར་འཇིགས་
སྣང་གི་ཚོར་བ་ལྡན་ཞིང་། པེ་ཅིང་དུ་གནས་སྡོད་བྱེད་མཁན་ཡུལ་མི་རྣམས་ཚོར་
བ་དང་འདུ་ཤེས་ཀྱིས་ཕོངས་པའི་མི་གཟུགས་འཕྲུལ་ཆས་ལྟ་བུར་སྣང༌། དེ་བཞིན་
རྒྱ་མི་ཚོས་མི་སྒེར་སོ་སོའི་འདོད་མོས་ལྟར་གྱོན་ཆས་གྱོན་རྒྱུ་གལ་ཆེ་མི་བརྩིས་
པར། སྤྱི་ཚོགས་ཀྱི་གྲལ་རིམ་ཁག་སྒྲིག་ཁྲིམས་དང་ལམ་ལུགས་གཅིག་གིས་ཁྱབ་
ཡོད་པ་མཐོང་བས་ཧ་ལས་དགོས་སུ་གྱུར། གཞུང་ཞབས་མི་སྣ་མཐོ་གྲས་ཚོས་རྒྱུ་
ཆ་སྤུས་ལེགས་ཀྱི་གོས་གྱོན་པ་ལས། དེ་མིན་ཚང་མས་རྣམ་ཀུན་སྒྲིག་ཆས་ལྟར་
སྔོན་པོའམ་ལྗང་ཁུ་གཅིག་གྱུར་གྱོན་གྱི་འདུག དེ་ནི་རྒྱ་དམར་གྱིས་འདྲ་མཉམ་ཡིན་
ཚུལ་བཤད་པ་དང་རྒྱབ་འགལ་སྣང་བར་བཞད་གད་ཀྱི་གནས་སུ་གྱུར། མཐོ་རིམ་
གྱི་དཔོན་རིགས་རྣམས་རྒྱལ་པོ་ལྟ་བུའི་མི་ཚེ་རྒྱས་སྤྲོས་ངང་སྐྱེལ་བ་དང༌། མི་མང་
དཀྱུས་མ་རྣམས་འཚོ་བ་འཁྱོལ་ཙམ་གྱི་གནས་སྟངས་སྐྱོ་པོ་ཡོད་འདུག
པེ་ཅིང་གི་བཙོན་ཁང་ནང་ཡུན་རིང་བཞུགས་པའི་༧ཀུན་གཟིགས་པཎ་ཆེན་
རིན་པོ་ཆེ་མཆོག་དང༌། འབའ་པ་ཕུན་ཚོགས་དབང་རྒྱལ་ལགས་རྣམ་གཉིས་མཇལ་
འཕྲད་ཀྱི་གོ་སྐབས་བྱུང༌། ཕུན་ཚོགས་དབང་རྒྱལ་ལགས་ནི་ཐོག་མར་རྒྱ་དམར་
དང་ལག་སྦྲེལ་བྱེད་མཁན་དམར་པོའི་རིང་ལུགས་ཀྱི་རྗེས་འབྲངས་པ་ཞིག་ཡིན་
ཡང༌། རིང་པོར་མ་ཐོགས་པར་དམར་ཤོག་ཚོགས་པར་ངོ་རྒོལ་བྱེད་འགོ་བཙུགས་
པར་བརྟེན། ཕྱི་ལོ་ ༡༩༥༧ ལོར་ཁོང་གི་བུ་མོ་ལོ་གཉིས་སོན་པ་ཐེ་བའི་ནང་མི་
ཚང་མ་བཙོན་འཇུག་བྱས་པ་དང༌། ཁོང་གི་སྐུ་ཟླ་ཡང་བཙོན་ཁང་ནང་འདས་གྲོངས་
སུ་གྱུར་ཡོད་འདུག ཁོང་དང་མཇལ་འཕྲད་སྐབས་བཙོན་ཁང་ནས་གློད་འགྲོལ་བཏང་
སྟེ་ལོ་གཅིག་ལས་ཕྱིན་མེད་པས་བཀའ་མོལ་གནང་རྒྱུ་ཁག་པོ་བྱེད་ཀྱི་འདུག ཁོང་
བཙོན་འཇུག་གི་དུས་ཡུན་ཕལ་མོ་ཆེ་བཙོན་ཁང་ཆུང་ཆུང་ཞིག་ནང་ཁེར་རྐྱང་དུ་
བཞག་སྟེ་སྐད་ཆ་ཤོད་པའི་དབང་ཆ་མེད་པ་དང༌། ཕྱི་ཕྱོགས་ཀྱི་འབྲེལ་ལམ་ཡོངས་
སུ་བཅད་སྟབས་ཁོང་གི་སྐུ་མཆེད་ལོ་བཅུ་བཞིའི་རིང་བཙོན་ཁང་དེ་གའི་ནང་ཡོད་པ་
མཁྱེན་རྟོགས་བྱུང་མི་འདུག
དེ་རྗེས་ང་ཚོས་ཐོག་མའི་འཆར་གཞི་ལྟར་ལྟ་སྐོར་བསྐྱོད་རྒྱུ་ཁག་པོ་ཡིན་
པ་ཤེས་བྱུང་། རྒྱ་གཞུང་གི་ལས་བྱེད་ཚོས་དུས་ཡུན་ཐུང་ངུའི་ནང་ས་ཁུལ་མང་
པོར་ལྟ་སྐོར་དུ་བསྐྱོད་རྒྱུ་དམིགས་ཡུལ་ཆེ་དྲགས་པ་རེད་ཅེས་སྙད་འདོགས་བྱེད་
ཀྱི་འདུག སྐུ་ཚབ་ཐེངས་དང་པོས་གཟིགས་སྐོར་གནང་ཡུལ་ཕྱེད་ཀ་ཙམ་ལ་དུས་
ཡུན་ཟླ་བ་བཞི་ཙམ་འགོར་བ་རེད་ཅེས་འགྲེལ་བཤད་བྱས་བྱུང༌། ཕྲན་ནས་ང་ཚོའི་
བསྒྲུབ་བྱའི་དམིགས་ཡུལ་སྔོན་གཏན་འཁེལ་བར་བརྩི་བཀུར་ཞུ་རྒྱུ་གལ་འགངས་
ཆེན་པོ་ཡིན་པར་མ་ཟད། བོད་ནང་གི་གནས་སྟངས་ཞིབ་འཇུག་ཆེད་དུས་ཚོད་
མང་པོ་གཏོང་རྒྱུ་གནད་འགག་ཆེན་པོ་ཡིན་ལུགས་ལན་འདེབས་བྱས་པ་ཡིན། དེ་
རྗེས་ཁོང་ཚོས་གལ་གནད་ཆེ་བའི་ས་ཁུལ་ཐོ་གཞུང་ལྟར་བསྐྱོད་རྒྱུའི་ཐོག་བསམ་བློ་
གཏོང་ཆོག་ཅེས་བཤད་བྱུང༌། ཕྱི་ཉིན་དེར་ལས་བྱེད་གཅིག་གིས་ཁྱེད་ཚོས་དགོས་
འདུན་བཏོན་པ་ལྟར་གྱི་བསྐྱོད་ཡུལ་གཞི་རྒྱ་ཆེ་དྲགས་པ་དང༌། ས་ཁུལ་ཁ་ཤས་ནང་
ཆར་དུས་འགྲུལ་བཞུད་བྱེད་ཁག་པོ་ཡོད་ཚུལ་བཤད་བྱུང༌། ང་ཚོས་འཁོར་ལམ་མེད་
སར་རྟ་བཞོན་ཏེ་འགྲོ་བའམ་ཡང་ན་རྐང་ཐང་མར་འགྲོ་དགོས་བྱུང་ཡང་འགྲོ་རྒྱུ་རེད་
ཅེས་བརྗོད་པ་ཡིན།
རྒྱ་མི་ལས་བྱེད་ཚོས་ང་ཚོ་སྐུ་ཚབ་ཚོར་ཉེན་ཁ་མི་འབྱུང་བའི་བརྟན་ཆ་ཡིན་
ཚུལ་བརྗོད་སྟབས་ཐ་མ་ཁོང་ཚོའི་བཤད་པ་དེར་མི་ཉེན་ཀ་མེད་ཐུག་བྱུང༌། ཁོང་
ཚོས་ཁྱེད་ཚོ་ང་ཚོའི་སྐུ་མགྲོན་ཡིན་ཞེས་དྲན་སྐུལ་བཏང་བྱུང༌། ཕྲན་ནས་གལ་ཏེ་
འགྲོ་གྲོན་ཆ་ཚང་ང་ཚོས་བཏང་ན་རང་འདོད་ལྟར་ས་ཁུལ་གང་སར་འགྲོ་ཆོག་པའི་
རང་དབང་སྤྲོད་རྒྱུ་ཡིན་ནམ་ཞེས་བརྗོད་པར། ཁོང་ཚོས་སྐུ་ཚབ་སྔ་མ་རྣམས་
ཀྱིས་བེད་སྤྱོད་གནང་བའི་སྣུམ་འཁོར་དེ་ཚོ་བེད་མེད་དུ་སོང་ལུགས་སོགས་ཁག་
དཀྲི་བྱས་པར་བརྟེན། ལྟ་སྐོར་བྱ་ཡུལ་གྱི་ལམ་ཡིག་རྣམས་རྒྱ་ནག་གཞུང་གི་འདོད་
མོས་ཇི་བཞིན་གཏན་འབེབས་གོ་སྒྲིག་བྱས་པ་རེད། ཐ་མ་ཁོང་ཚོས་བཀོད་བྱུས་
ལྟར་ཁས་ལེན་མི་བྱེད་ཀ་མེད་དང༌། དེ་རྗེས་ས་གནས་དཔོན་རིགས་ཚོས་ང་ཚོའི་ལྟ་
སྐོར་བྱ་ཡུལ་གྱི་ས་ཁུལ་ཁག་ཐག་གཅོད་གསལ་པོ་མ་བྱུང་བར་དུ་ངང་སྒུག་བྱས་ཏེ་
སྡོད་དགོས་བྱུང༌།
ང་ཚོ་སྐུ་ཚབ་རྣམས་ཐུག་འཕྲད་དུ་ཡོང་བའི་བོད་མི་བརྒྱ་ཕྲག་མང་པོ་འདུ་
འཛོམས་ཡོད་སར་སྐབས་རེ་སྣུམ་འཁོར་གཏོང་མཚམས་འཇོག་ཏུ་བཅུག་གི་མི་
འདུག ས་གནས་དཔོན་རིགས་ཚོས་ཁོང་ཚོར་དེ་ལྟར་ཐག་གཅོད་བྱ་རྒྱུའི་དབང་
ཆ་མེད་པ་དང་། པེ་ཅིང་གཞུང་གི་བཀོད་སྒྲིག་ཡིག་ཆ་ལྟར་འགྲོ་ན་ལེགས་ཚུལ་
བརྗོད་བྱུང༌།
ང་ཚོའི་ལྟ་སྐོར་འགྲུལ་བཞུད་སྐབས་སྣུམ་འཁོར་བཞི་གོ་སྒྲིག་བྱས་འདུག་པ་ང་
རང་དང་པོ་དེར་ཡོད། ཉིན་གཅིག་ང་ཚོ་གང་དུ་འགྲོ་རྒྱུ་ཡིན་པ་མི་ཤེས་ཀྱང་བོད་
མི་ཚོ་ཁག་གཅིག་གིས་ང་ཚོའི་སྣུམ་འཁོར་གྱི་མཐའ་བསྐོར་སོང་བར། ཕྲན་ནས་
སྟབས་བཟོ་པོས་སྒེའུ་ཁུང་ནས་ལག་པ་བརྐྱངས་ཏེ་ཁོང་ཚོའི་ལག་ནས་བཟུང་
སྟེ་སྐད་ཆ་བཤད་ཐབས་བྱས་ཀྱང༌། སྟབས་མི་ལེགས་པ་ཞིག་ལ་ཁོང་ཚོས་ཨ་
མདོའི་ཡུལ་སྐད་རྒྱག་གི་འདུག་སྟབས་ནང་དོན་ཆ་ཚང་གོ་རྟོགས་མ་ཐུབ། ངའི་
འཁྲིས་ལ་བསྡད་པའི་རྒྱ་ལས་བུད་མེད་དེས་སྒེའུ་ཁུང་རྒྱོབས་ཞེས་ནན་སྐུལ་བྱས་
བྱུང་ཡང་ལམ་འཕྲལ་ཁས་ལེན་བྱས་མེད། རང་གི་རྒྱལ་ཁབ་ནང་སླེབས་ཏེ་བདུན་
ཕྲག་གཉིས་ལས་མ་སོང་རུང་རྒྱ་ནག་དབང་འཛིན་པའི་བྱ་སྤྱོད་ཀྱིས་ཁོང་ཁྲོ་མང་པོ་
བསླངས་བྱུང༌། ཉིན་ཤས་གོང་འབྲོག་པ་ཚོས་ང་ཚོ་མགྲོན་འབོད་བྱས་ཏེ་ཤ་བཙོས་
པ་དང༌། མོག་མོག་སོགས་བོད་ཟས་རྣམ་གྲངས་མང་པོའི་གསོལ་སྟོན་བཤམས་
བྱུང༌། བོད་ཡོངས་ལ་རྒྱ་དམར་གྱི་དྲག་ཤུགས་ཀྱིས་ཁྱབ་ཡོད་སྟབས་བོད་མི་མང་ཆེ་
བར་རང་གི་སྲོལ་རྒྱུན་ཟས་རིགས་ལོ་མང་ལོངས་སུ་སྤྱད་རྒྱུ་བྱུང་མེད་ཚོད།
དེ་མཇུག་སྒེའུ་ཁུང་ནས་བོད་མི་ཚོར་ཁ་ཡ་བྱེད་མ་བཅུག་པའི་གནད་དོན་བྱུང་
སྐབས་རྒྱ་མིའི་སྣེ་ཤན་གྱི་འགོ་ཁྲིད་ཚོར་ང་བོད་མི་ཚོ་དང་ཐུག་འཕྲད་བྱེད་དུ་བཅུག་
སྟེ༑ ༸གོང་ས་མཆོག་གིས་ང་ཚོ་འདི་ཕྱོགས་སུ་གཏོང་གནང་མཛད་པའི་དགོས་
དམིགས་ལས་འགན་སྒྲུབ་ཏུ་མི་བཅུག་ན། ང་ཚོ་སྐུ་ཚབ་ཚང་མ་ཕྱིར་ལོག་འགྲོ་རྒྱུ་
ཡིན་ཞེས་དང༌། ང་རྒྱ་གར་ནས་འདིར་ཡོང་དོན་གཙོ་བོ་བོད་ནང་རྒྱ་མི་རྣམས་ལྟ་
བར་ཡོང་པ་མིན་པར། གཞིས་ལུས་བོད་མི་རྣམས་ཐུག་འཕྲད་ཆེད་ཡོང་པ་ཡིན་
ཞེས་བརྗོད་དགོས་ཐུག་བྱུང༌།
དེ་ནུབ་ཀྱང་མགྲོན་ཁང་ནང་རྣམ་ཀུན་ལྟར་སྒོ་བརྒྱབ་སྟེ་བཞག་བྱུང༌། ཕྲན་རང་
གནས་སྟངས་ཧ་ཅང་ཐབས་རྡུགས་འདི་འདྲ་ཡུན་རིང་བཟོད་ཐབས་བྲལ་ཏེ་ངུ་སྐད་
ཤོར་བར་སྐད་སྒྱུར་དང་ལས་བྱེད་ཚོས་ཐོས་ནས་ཡུད་ཙམ་སོང་རྗེས་རྒྱ་མི་འགོ་ཁྲིད་
ཁག་གཅིག་ཡོང་སྟེ་ཞི་འཇམ་བྱེད་རོགས། ང་ཚོ་འདི་ནས་ལོག་ཕྱིན་ན་འགྲིག་གི་
མ་རེད་ཅེས་ནན་སྐུལ་བྱས་བྱུང༌། ཕྲན་ནས་གལ་ཏེ་ཁྱེད་ཚོས་ང་ལ་བོད་མི་ཚོ་དང་
མཉམ་དུ་སྐད་ཆ་བཤད་རྒྱུའི་གོ་སྐབས་མ་སྤྲད་ཚེ་ང་རྒྱ་གར་དུ་ལོག་གི་ཡིན། རང་
ཡུལ་བོད་རྒྱལ་ཁབ་ཀྱི་མི་མང་རྣམས་བཀྲེས་སྐོམ་སོགས་སྡུག་བསྔལ་གྱིས་མནར་
བཞིན་ཡོད་པ་དང༌། རྒྱ་དམར་ནས་ཟོག་རྫུ་དང་གཡོ་ཁྲམ་སོགས་ཀྱི་བྱ་སྤྱོད་སྤེལ་
བ་རྣམས་ཕྲན་རང་ལོང་བ་མ་ཡིན་པས་མཐོང་བྱུང་ཞེས་རང་གི་བསམ་ཚུལ་ཆ་ཚང་
བཤད་པ་ཡིན། ཕྱི་ཉིན་དེར་ཕྲན་ལ་སྟངས་འཛིན་བྱེད་མཁན་ལས་བྱེད་བུད་མེད་
དེས་བཟོད་གསོལ་གྱིས་ཁོང་རང་ལ་གྲུམ་བུའི་ནད་གཞི་ཡོད་སྟབས་སྣུམ་འཁོར་གྱི་
སྒེའུ་ཁུང་རྒྱོབས་ཞེས་བརྗོད་དགོས་ཐུག་ལུགས་ཁག་འདོགས་བྱེད་ཀྱི་འདུག ཕྲན་
ནས་ཁྱེད་རང་སྒེའུ་ཁུང་རྒྱག་དགོས་ཡོད་ཚེ་སྣུམ་འཁོར་གཞན་ནང་བསྡད་ན་ལེགས་
ཚུལ་དང༌། ང་རང་ལ་རང་གི་འདོད་པ་ལྟར་བྱེད་རྒྱུའི་ཐོབ་ཐང་ཡོད་བསམ་གྱི་འདུག་
ཅེས་བརྗོད་པར། ཁོང་རང་རྒྱ་མིའི་སྣེ་ཤན་གྱི་འགོ་བྱེད་ཡིན་སྟབས་ངའི་འཁྲིས་
སུ་སྡོད་དགོས་པ་རེད་ཟེར་བྱུང་། དེ་ཉིན་ནས་བཟུང་སྣུམ་འཁོར་ནང་འགྲོ་སྐབས་
༸གོང་ས་མཆོག་གིས་ཐུགས་སྨོན་བྱིན་རླབས་གནང་བའི་ཕྲེང་བ་དེ་ཕྱིར་བཏོན་ནས་
སྐད་ཤུགས་ཆུང་ངུས་ཉིན་གང་ཡིག་དྲུག་ༀ་མ་ཎི་པདྨེ་ཧཱུྃ་སྟོང་ཕྲག་ཁ་ཤས་གྲངས་
གསོག་བྱས་པས། འཁྲིས་ཀྱི་བུད་མེད་དེས་གཟུངས་སྔགས་ཀྱི་ནང་དོན་མི་ཤེས་
པས་སུན་སྣང་སྐྱེ་ཡོད་ངེས།
རྒྱ་མི་ལས་བྱེད་རྣམས་རྫུན་གཏམ་བཤད་རྒྱུར་ཐོགས་པ་མེད་པ་དང་ངོ་ཚ་ཁྲེལ་
གཞུང་གཏན་ནས་མེད་པ་གསལ་པོར་ཤེས་བྱུང༌། ཁོང་ཚོས་སྔོན་དུ་བཤད་པའི་
སྐད་ཆ་དེ་དུས་ཡུན་སྐར་མ་གཉིས་གསུམ་རྗེས་འགལ་ཟླར་གྱུར་པ་དང༌། སྔར་གང་
བཤད་པ་དེ་མཇུག་ལ་ཁས་ལེན་མི་བྱེད་པ་བཅས་ཀྱི་ཁ་དན་ཚིག་ལ་མི་གནས་པའི་
བྱེད་སྟངས་དེ་རིགས་ང་ཚོས་ཤེས་རྟོགས་དཀའ་བའི་གནས་སུ་གྱུར། ཕྲན་ཚོ་ཧོང་
ཀོང་དུ་བསུ་བར་ཡོང་བ་ནས་བཟུང་རྒྱ་མི་དཔོན་རིགས་ཚོས་ད་སྐབས་བོད་ནང་
ཆོས་དད་རང་དབང་ལ་བརྩི་བཀུར་ཡོད་པ་དང༌། ཆོས་བྱེད་དགེ་འདུན་པ་རྣམས་
རང་རང་གི་དགོན་སྡེ་སོ་སོར་ཕྱིར་ལོག་ཆོག་གི་ཡོད་ཚུལ། རིག་གནས་གསར་
བརྗེའི་སྐབས་ཆོས་ཉམས་ལེན་བྱས་ན་གསར་བརྗེར་ངོ་རྒོལ་དུ་བརྩིས་ཏེ་དྲག་
གནོན་བྱས་ཡོད་ཀྱང༌། དེ་མཇུག་སྲིད་བྱུས་བསྒྱུར་ནས་ད་ལྟའི་ཆར་བོད་མི་ཚང་
མ་ཆོས་དད་རང་དབང་ཡིན་ལུགས་སོགས་ངོ་ཚ་ཁྲེལ་གཞུང་མེད་པའི་རྫུན་གཏམ་
བཤད་བྱུང༌།
ང་ཚོ་བོད་ནང་འབྱོར་རྗེས་ཐོག་མར་མདོ་སྨད་བཀྲ་ཤིས་འཁྱིལ་དགོན་པར་ལྟ་
སྐོར་ལ་ཕྱིན་པ་ཡིན། འོན་ཀྱང་ལྟ་སྐོར་འདིའི་རྗེས་འབྲས་གང་འདྲ་ཡོང་མིན་རེ་ཞིག་
བཤད་ཚོད་མ་ཐིག་པར་གནས། རྒྱ་དམར་ལ་ཡིད་ཆེས་བྱེད་མིན་ལ་མ་ལྟོས་པར་
རྩ་ཆེའི་དགོན་པ་འདིའི་ཆོས་ཕྱོགས་ཀྱི་བྱེད་སྒོ་རྣམས་ཉམས་ཆག་མ་སོང་བར་སྔར་
བཞིན་གནས་ཡོད་པའི་རེ་བ་བྱས་པ་ཡིན།
དགོན་པའི་ནང་མཇལ་ཁར་བཅར་སྐབས་དགེ་འདུན་པ་ཚོས་རྩ་ཆེའི་གསུང་
རབ་ཕྱག་དཔེ་ཁག་སྐྱོར་སྦྱང་གནང་བ་དང༌། གནས་མཇལ་བ་ཚོས་པུས་མོ་ས་ལ་
བཙུགས་ཏེ་ཕྱག་འཚལ་སྨོན་ལམ་འདེབས་པའི་སྐད་སྒྲ་ཐོས་པ། ལྷ་ཁང་གི་སྐོར་
ལམ་དུ་ཕྱག་མཆོད་བྱེད་མཁན་ཚོས་དད་གུས་ཆེན་པོས་སྐད་ཤུགས་ཆུང་ངུས་
འདོན་པ་བཏོན་ནས་འགྲོ་བ། རང་རེ་བོད་མི་ཚོས་དཀོན་མཆོག་གི་རྟེན་དྲུང་དུ་ཕྱག་
འཚལ་ཏེ་སྙན་ཤལ་ཁ་བཏགས་སོགས་འབུལ་བ་ལས་ལག་པ་སྟོང་པ་འགྲོ་སྲོལ་མེད་
པ་དང༌། ལྷག་པར་སྙན་ཤལ་ཁ་བཏགས་ནང་མཛོད་སོགས་འབུལ་རྒྱུ་བྱུང་ན་དེ་
རྩིས་ཀྱི་རྟེན་འབྲེལ་བཟང་བ་དང་རྣམ་དཀར་དགེ་བའི་བསོད་ནམས་གསོག་ཆེ་བ་
བརྩི་བ། ཚེ་འདིའི་བགེགས་དང་བར་ཆད་བཟློག་ཆེད་སངས་རྒྱས་དང་རྒྱལ་སྲས་
བྱང་ཆུབ་སེམས་དཔའ་སོགས་ཀྱི་རྟེན་དྲུང་དུ་དད་གུས་ཆེན་པོས་མར་མེ་ཕུལ་བ་
དང་། ཕྲུ་གུ་ཚོས་ཀྱང་བློ་རིག་གསལ་པོ་ཡོང་ཆེད་རྟེན་གྱི་ན་བཟར་རྒྱ་ཁབ་གཟེར་བ་
སོགས་ཡིད་ལ་གསལ་པོ་འཆར་ཏེ། ཕྲན་རང་དུས་ཡུན་སྐར་མ་ཁ་ཤས་རིང་སྣ་ལ་
སྤོས་ཀྱི་དྲི་བཟང་འཐུལ་ཞིང་བྱིན་རླབས་ཀྱི་ཚན་ཁ་འབར་བའི་སྐུ་བརྙན་རྣམས་མངོན་
སུམ་ལྟར་མཇལ་ཞིང༌། ཁ་ཁུ་སིམ་ལ་མར་མེ་སྟོང་ཕྲག་གི་འོད་སྣང་གིས་ཁྱབ་པའི་
འདུ་ཁང་དེའི་ནང་ཡིད་ཞི་བདེ་བག་ཕེབས་སུ་གནས།
བཀྲ་ཤིས་འཁྱིལ་དགོན་པའི་དགེ་འདུན་བགྲེས་པ་བདུན་གྱིས་ང་ཚོར་སྣེ་ལེན་
གནང་བྱུང༌། དེར་དགོན་པ་ཉམས་གསོ་བྱེད་མཁན་གྱི་ལས་མི་འགའ་ཞིག་ལས་
གཞན་སུ་ཡང་མཐོང་རྒྱུ་མི་འདུགག དགོན་པ་ཉམས་གསོའི་ལས་རིམ་འདི་ཡང་རང་
རེའི་གཞུང་འབྲེལ་སྐུ་ཚབ་ཐེངས་དང་པོས་གཟིགས་སྐོར་གནང་རྗེས་ཐག་གཅོད་
གཏན་འབེབས་བྱས་པ་ཞིག་རེད་འདུག དགོན་པ་མ་ལག་ཕལ་མོ་ཆེ་ཕྱིའི་སྣང་ཚུལ་
ལ་ཐོག་མའི་བཟོ་དབྱིབས་ལྟར་ཉམས་གསོ་དང་འདུ་ཁང་ནང་མར་མེ་ཁ་ཤས་ཕུལ་བ་
ལས། དོན་དམ་དུ་དགོན་པའི་ནང་རྟེན་གསུམ་དང་དགེ་འདུན་ཆེར་བཞུགས་མཁན་
མེད་པ་སྟོང་པ་ལྟ་བུར་སྣང་། སྔ་དུས་དགོན་པ་འདི་ཞི་བའི་བསྟི་གནས་ཤིག་ཡིན་
ཡང་ད་ཆ་རྒྱ་མི་ལས་བྱེད་ཚོས་གཡོ་ཐབས་ཀྱིས་སྒྱུར་བཅོས་ཇི་ཙམ་བཏང་ཡོད་པ་
ཤེས་རྟོགས་ཐུབ་ཀྱི་འདུག
སྤྱིར་་ས་ཁུལ་འདི་ལྟ་བུར་ཞི་འཇམ་བག་ཕེབས་བསྐྲུན་ཡུལ་ཞིག་ཡིན་ཡང་། ད་
སྐབས་ཕྲན་དང་ལས་རོགས་བཅས་པ་ཚང་མ་སྡུག་བསྔལ་སྐྱེ་གཞིར་གྱུར། ང་ཚོ་ཕྱི་
ནས་ཡོང་བའི་ལྟ་སྐོར་བ་ཡིན་སྟབས་མགོ་སྐོར་གཏོང་བ་ཞིག་མིན་ནམ། ཡང་ན་ང་
ཚོས་ཁོང་ཚོ་དང་གཤིབས་ཡུན་རིང་དྲིལ་བསྒྲགས་ལོག་པ་དེ་ཚོའི་རྒྱབ་ལྗོངས་མ་
ཤེས་པ་ཡིན་ནམ། གང་ལྟར་རང་ཉིད་བོད་མི་ཞིག་ཡིན་པའི་ཆ་ནས་རང་གི་རྒྱལ་ཁབ་
ནང་ལྟ་སྐོར་བྱེད་པ་འདིས་ཁོང་ཁྲོ་དང་བློ་ཕམ་གྱིས་མ་སྐྱིད་པ་མང་པོ་བྱུང༌།
རྒྱ་དམར་གྱིས་བོད་ལ་བཙན་འཛུལ་མ་བྱས་གོང་བོད་མི་ཆོས་དད་ཅན་རྣམས་
དགོན་སྡེ་ཁག་ནང་རང་འདོད་ལྟར་འཛུལ་ཞུགས་ཀྱིས་བསླབ་པ་སློབ་གཉེར་བྱས་
ཏེ་མི་ཚེ་སྐྱེལ་ཆོག་གི་ཡོད། རྒྱའི་དམག་དཔུང་གིས་བོད་ལ་དྲག་གནོན་བྱས་རྗེས་
དགོན་སྡེ་དེ་དག་རྡོ་རྩིག་བརྒྱབ་པའམ། ཁོང་རང་ཚོའི་འདོད་ཚུལ་ལྟར་ཕྱི་མི་ཡུལ་
སྐོར་སྤྲོ་འཆམ་པ་ལྟ་སྐོར་བྱེད་ཡུལ་གྱི་འགྲེམས་སྟོན་ཁང་དུ་བསྒྱུར་འདུག རྒྱ་དམར་
གྱིས་དགེ་འདུན་པ་ཚོས་ཉམ་ཐག་བོད་མིའི་སྤྱི་ཚོགས་ཁྲོད་མི་ཚེ་རྒྱས་སྤྲོས་ཀྱིས་
སྐྱེལ་གྱི་ཡོད་ཚུལ་དང༌། གྲྭ་པ་རྒྱའུ་གདུག་རྩུབ་ཅན་སྙིང་རྗེ་སྤུ་ཙམ་མེད་པའི་འདྲ་
གཟུགས་བཟོས་ཏེ་འགྲེམས་སྟོན་བྱས་འདུག
བླ་བྲང་བཀྲ་ཤིས་འཁྱིལ་དགོན་པ་དང༌། སེ་ར་དགོན་པ། འབྲས་སྤུངས་དགོན་
པ༑ བཀྲས་ལྷུན་དགོན་པ་སོགས་སུ་རྟེན་གསུམ་དགོན་གནས་མཚོན་བྱེད་ཙམ་ཡོད་
པ་དེ་ལ་བརྟེན་ནས་བོད་ནང་ཆོས་ཉམས་ལེན་བྱ་རྒྱུའི་རང་དབང་སྤྲད་ལུགས་དྲིལ་
བསྒྲགས་བྱེད་ཀྱི་འདུག དགོན་སྡེ་ཁག་བསྐྱར་གསོ་བྱས་ཡོད་ཅེས་བཤད་རུང་དོན་
དངོས་ཐོག་བཀྲ་ཤིས་འཁྱིལ་དགོན་པའི་རུང་ཁང་ནང་རྟོག་ཞིབ་བྱེད་སྐབས་མེ་བཏང་
བའི་ཤུལ་ཙམ་མཐོང་རྒྱུ་མི་འདུག སྐབས་དེར་དགོན་པའི་ནང་དགེ་འདུན་བགྲེས་
པ་བདུན་ཙམ་ཡོད་པ་དེ་དག་རྒྱའི་དཔོན་རིགས་ཚོས་ང་ཚོས་ལྟ་སྐོར་བྱེད་རིང་ངལ་
རྩོལ་རུ་ཁག་ནས་གནས་སྐབས་འཁྲིད་ཡོང་སྟེ་རྗེས་སུ་རང་འཇགས་ཕྱིར་ལོག་གཏོང་
རྒྱུ་ཡིན་ངེས་སྙམ་པ་དྲན། རང་རེ་བོད་མི་རྣམས་ནང་པ་སངས་རྒྱས་པའི་ཆོས་ལ་
དད་དམ་གཡོ་མེད་ཀྱིས་ཉམས་ལེན་བྱས་པ་དེས་རྒྱ་དམར་གྱི་ཚབས་ཆེའི་གདུག་
རྩུབ་ཀྱི་བྱ་སྤྱོད་ལ་གདོང་ལེན་ཐུབ་པའི་ནུས་པ་ཐོན་ཡོད་སྙམ།
པེ་ཅིང་གི་དཔོན་རི གས་ཚོས་ང་ཚོའི་ཕ་མ་གཉིས་ཀྱི་བཞུགས་ཡུལ་
དང་། ༸གོང་ས་མཆོག་གི་འཁྲུངས་ཁང་ཡོད་སའི་གྲོང་གསེབ་ཆུང་ངུ་ལྟག་
མཚེར་དུ་བསྐྱོད་འཐུས་ཆོག་པའི་ཆོག་མཆན་སྤྲད་བྱུང༌། ད་ཕན་མཐོང་མྱོང་
མེད་པའི་ང་ཚོའི་ཕ་ཡུལ་གྲོང་གསེབ་ལ་ལྟ་སྐོར་འགྲོ་རྒྱུའི་བསམ་བློ་འཁོར་བར་
དགའ་པོ་བྱུང༌། དེ་ནི་རང་ཉིད་བྱིས་པའི་དུས་སུ་ཨ་མ་ལགས་ཀྱིས་ཨ་མདོ་
བའི་མི་ཚེ་སྐྱེལ་སྟངས་སྐོར་ལོ་རྒྱུས་གསུངས་པ་ལྟར་ཡིད་ལ་འཆར། ང་ཚོས་ཕྱི་
ཟླ་ ༧ ཚེས་ ༦ ༸གོང་ས་མཆོག་གི་༸སྐུའི་འཁྲུངས་སྐར་དུས་ཆེན་ཉིན་ལྟག་
མཚེར་དུ་འབྱོར་རྒྱུའི་རེ་བ་བྱས་པ་ཡིན། ཟི་ལིང་ནས་ཐོན་ཏེ་གཅེན་མོ་ཚེ་རིང་སྒྲོལ་
མ་ལགས་དམ་པའི་སྐུ་ཟླ་ཕུན་ཚོགས་བཀྲ་ཤིས་ལགས་ཀྱི་གཅེན་མོ་ནང་མི་བཅས་
པ་བཞུགས་སའི་གྲོང་གསེབ་ཆུང་ངུ་དེར་ཁོང་ཚོ་མཇལ་འཕྲད་དང་སྦྲགས་ཤིང་གི་ཆ་
སྒམ་གཅིག་དང་རྐུབ་སྟེགས་ཁ་ཤས་ལས་མེད་པའི་ཁོང་ཚོའི་བཞུགས་ས་ཁང་ཆུང་
སྟོང་པ་དེའི་ནང་ང་ཚོ་ཞོགས་ཇ་འཐུངས་པ་ཡིན།
ལྟག་མཚེར་གྲོང་གསེབ་ཏུ་འབྱོར་སྐབས་༸གོང་ས་མཆོག་གི་༸སྐུའི་འཁྲུངས་
སྐར་ཉིན་མོ་དང་སྟབས་བསྟུན་༸རྒྱལ་བའི་ཞབས་བརྟན་གསོལ་འདེབས་སོགས་
བཏོན་པར་མ་ཟད། བསང་གསོལ་གཟབ་རྒྱས་ཀྱིས་དུས་སྟོན་སྟབས་བདེ་ཞིག་སྲུང་
བརྩི་ཞུས་པ་ཡིན། དེ་རྗེས་ངས་དེ་གའི་གྲོང་གསེབ་ཀྱི་གཡས་གཡོན་དུ་ལྟ་བར་ཕྱིན་
པ་ཡིན། འཁྲུངས་གཞིས་ཀྱི་སྒོ་ར་ནང་མའི་ཁང་མིག་གཉིས་དང་ཕྱིའི་ལྕགས་རི་ཙམ་
མ་གཏོགས་ཚང་མ་གཏོར་བཤིག་བཏང་ཟིན་འདུག ང་ཚོ་འདིར་མ་འབྱོར་གོང་རྒྱ་
མི་ལས་བྱེད་ཚོས་གཞུང་སྒོ་ཆེན་པོ་ཞིག་བཟོས་ཏེ་ངའི་ཚ་མོའི་སྤུན་མཆེད་ལ་ཁང་
པར་ལྟ་རྟོག་བྱ་རྒྱུའི་འགན་ཁུར་སྤྲད་འདུག དེ་སྔོན་ལྟག་མཚེར་གྲོང་གསེབ་ཏུ་དུད་
ཁྱིམ་ ༣༠ ཙམ་ཡོད་ཀྱང༌། དེ་སྐབས་བོད་མི་ཁྱིམ་ཚང་བཞི་ལས་དེ་མིན་ཚང་མ་
རྒྱ་མི་རེད་འདུག
སྒོ་རའི་བར་ཁྱམས་ཀྱི་ཁང་ཆུང་འཛིན་ཁང་བཟོས་ཏེ་ཚ་བོའི་བུ་ལ་སློབ་ཁྲིད་
བྱེད་བཅུག་འདུག ང་ཚོའི་ལྟ་སྐོར་སློབ་གྲྭ་གུང་གསེང་དང་སྐབས་འཁེལ་བས་ཕྲུ་
གུ་གཅིག་ཀྱང་མཐོང་རྒྱུ་མི་འདུག སྒོ་རར་ངང་ཙམ་རིང་ཞལ་འདོན་བཏོན་ཏེ་སྡོད་
རྒྱུ་བྱུང༌། ཚ་བོས་གྱོན་པ་གཟབ་མཆོར་གྱིས་ང་ཚོར་ཇ་དང་བག་ལེབ་སོགས་ཀྱི་སྣེ་
ལེན་བྱས་བྱུང༌། དེ་རྗེས་ཤེས་རྟོགས་བྱུང་བར་གཞིགས་ན་ང་ཚོ་དེར་མ་སླེབས་པའི་
ཆུ་ཚོད་ ༤༨ གོང་དུ་རྒྱ་མི་ལས་བྱེད་པ་ཡོང་ནས་གྱོན་ཆས་གསར་པ་དང་བཟའ་
བཅའ་སོགས་བགོ་འགྲེམས་བྱས་ཡོད་འདུག དེ་ཁུལ་ཡུལ་མི་བྱིངས་དང་འདྲ་བར་
ཚ་བོས་ཀྱང་དུས་ཡུན་རིང་པོར་དམར་ཟས་སྤངས་འདུག
ང་ཚོར་གནོན་ཤུགས་རྒྱུན་མར་སྤྲོད་པར་མ་ལྟོས་པར་ང་ཚོའི་ཕ་མ་
གཉིས་དང༌། གཅེན་པོ་གཅེན་མོ་ཚོས་བརྩི་མཐོང་ཆེན་པོ་གནང་བའི་ཡུལ་གྲོང་
ལ་ངང་ཙམ་སྡོད་རིང་སྐྱིད་སྣང་གི་ཚོར་བས་ངལ་གསོ་ཡག་པོ་བྱུང་། ང་ཚོས་བོད་
དུ་ལྟ་སྐོར་བྱས་པའི་ནང་ནས་ལྟག་མཚེར་ཡུལ་ལུང་དེ་དྲན་གསོ་ཡག་ཤོས་ཐེབས་
བྱུང༌། གྲོང་གསེབ་འདིར་མ་སླེབས་གོང་ཐོག་མར་ངོ་མཚར་ཅན་གྱི་ས་དམར་རི་
རྒྱུད་བརྒལ་ཏེ་འགྲོ་དགོས་ཀྱི་ཡོད། ཨ་མ་ལགས་ཀྱིས་དེ་ཁུལ་ཆུ་མིག་ནས་ཉིན་
ལྟར་ཆུ་ལེན་པར་ཕེབས་དགོས་པ་དེ་སྐབས་ཀྱི་སྐུ་ངལ་རྣམས་གསུངས་མྱོང་། དེར་
བརྟེན་ངས་ཨ་མ་ལགས་ལ་སྤྱན་བསྟར་ཞུ་ཆེད་ཆུ་མིག་ཡོད་སར་དཔར་རྒྱག་པར་
ཕྱིན་པ་ཡིན་ཡང༌། འདམ་རྫབ་ཀྱིས་ཁེངས་ཏེ་ཆུ་རྙོག་ཙམ་ལས་མཐོང་རྒྱུ་མི་འདུག
ལྟག་མཚེར་གྱི་ལྟ་སྐོར་དུས་ཚོད་ཡུད་ཙམ་ལ་སོང་སྟེ་ཚ་བོ་ཚ་མོ་ཚོར་བཞུགས་
གདན་འཇགས་ཞེས་ཕན་ཚུན་ཁ་གྱེས་ནས་ཡོང་དགོས་སེམས་སྐྱོ་པོ་བྱུང༌། ང་ཚོ་
ཟི་ལིང་དུ་ལོག་སྟེ་དགོང་དྲོའི་ཁ་ལག་སྐབས་ཕྲན་ནས་དེ་རིང་ནི་༸ གོང་ས་མཆོག་
གི་འཁྲུངས་སྐར་གྱི་དུས་སྟོན་ཁྱད་པར་ཅན་ཞིག་ཡིན་པས། ྋགོང་ས་ྋསྐྱབས་
མགོན་ཆེན་པོ་མཆོག་སྐུ་ཚེ་ཁྲི་ཕྲག་བརྟན་པར་ཤོག་ཅེས་སྨོན་ཚིག་བསྒྲགས་པ་
ཡིན། སྐད་སྒྱུར་དེས་རྒྱ་སྐད་ལ་སྒྱུར་སྐབས་ང་ཚོ་དང་སྐད་ཅིག་ཀྱང་འབྲལ་མེད་
དུ་ཡོད་པའི་ལས་བྱེད་རྒྱ་མོ་དེ་གློ་བུར་ཁོང་ཁྲོ་ལངས་སོང་། ང་ཚོའི་ངོས་ནས་ཁོང་
ཚོར་གསོལ་སྟོན་སྟབས་བདེ་ཞིག་གོ་སྒྲིག་བྱས་པ་དེའི་ཐོག དེང་དུས་དང་མཐུན་
པའི་རོལ་དབྱངས་སོགས་བཏང་བར་ཁོང་ཚོ་ང་ཚོའི་བྱེད་སྟངས་ལ་ཧ་ལས་སྣང་བྱེད་
ཀྱི་འདུག ཕྲན་ནས་འདི་དག་ནི་རྒྱ་གར་ཡེ་ཤུའི་སློབ་གྲྭའི་ནང་ཤེས་ཡོན་སློབ་སྦྱོང་
ཚད་ལྡན་སྤྲད་པ་ལས་བྱུང་བ་ཞིག་རེད་ཅེས་འགྲེལ་བརྗོད་བྱས་པ་ཡིན།
རྒྱ་མི་ལས་བྱེད་ཚོས་རྒྱ་གར་ནང་གི་གནས་སྟངས་སྐོར་ང་ཚོར་སྐད་ཆ་མང་པོ་
དྲིས་པ་དང༌། རྒྱ་གར་ནང་གནམ་གཤིས་ཚ་གྲང་སྙོམས་མིན་དབང་གིས་གློ་བུར་
བོད་མི་མང་པོ་རྐྱེན་འདས་སུ་གྱུར་ཡོད་ལུགས་སོགས་བཤད་བྱུང༌། ཕྲན་ནས་བོད་
མི་སྐྱབས་བཅོལ་བ་སྔ་མ་ཚོར་དེ་ལྟར་དཀའ་ངལ་མྱངས་པ་དངོས་འབྲེལ་རེད། འོན་
ཀྱང་འདི་ནི་རང་ཡུལ་བོད་རྒྱལ་ཁབ་ནང་ཕྱི་མི་རྒྱ་དམར་གྱི་དྲག་གནོན་གདུག་རྩུབ་
འོག་དཀའ་སྡུག་མྱངས་པ་དང་བསྡུར་ཐབས་མེད། གཞན་ཡང་རྒྱ་གར་ནང་བསམ་
བློའི་རང་དབང་དང་། སྨྲ་བརྗོད་རང་དབང༌། ཆོས་དད་རང་དབང་ཡིན་པ་དང༌། དེ་
བཞིན་རྒྱ་གར་རང་དབང་ལུང་པའི་ནང་གཞན་གྱིས་བསྔགས་པ་བརྗོད་པའི་བོད་མིའི་
ངོ་བོ་ཆོས་དང་རིག་གཞུང་རྒྱུན་འཛིན་བདག་སྐྱོང་བྱེད་པའི་རིས་མེད་དགོན་སྡེ་ཁག་
དང༌། བོད་ཕྲུག་ན་གཞོན་ཕོ་མོ་རྣམས་ལ་ཤེས་ཡོན་སློབ་སྦྱོང་སྤྲོད་ཡུལ་གྱི་སློབ་གྲྭ་
ཁག་མང་ཡོད་པ་སོགས་དངོས་ཡོད་གནས་ཚུལ་ནན་བཤད་བྱས་པ་ཡིན།
རང་ཉིད་ནས་བོད་ནང་གཞིས་ལུས་བོད་མི་ཚོས་དཀའ་སྡུག་ཇི་མྱངས་མཐོང་
ཐོས་བྱུང་བའི་བྱུས་ཉེས་གནས་སྟངས་རྣམས་ཕྱི་ཕྱོགས་འཛམ་གླིང་ཐོག་བཤད་རྒྱུ་
ཁག་པོ་འདུག་རུང༌། རྒྱ་དམར་གྱིས་བཙན་ཤེད་དྲག་གནོན་ཚད་མེད་བྱས་ཏེ་བོད་
མིའི་ཚེ་སྲོག་ལ་བརྩི་མེད་རྡོག་རོལ་བཏང་དང་གཏོང་མུས་སུ་ཡོད་པ་དེ་དག་མི་
བརྗོད་ཀ་མེད་ཆགས་ཤིང་། དཔེར་ན་ཕ་མའི་མདུན་དུ་རང་གི་བུ་ལ་རྒྱ་དམར་གྱིས་
སྲོག་ཁྲིམས་གཅོད་སྐབས་དགའ་པོའི་རྣམ་འགྱུར་མ་སྟོན་པ་དང༌། ཐལ་སྒྲ་མ་སྒྲོག་
པ། དེ་ལ་བསྔགས་བརྗོད་སོགས་མ་བྱས་ན་ཕ་མར་ཡང་སྲོག་གཅོད་ཀྱི་ཉེས་ཆད་
གཏོང་གི་ཡོད་འདུག དེ་བཞིན་ཕ་མ་ཚོས་དེ་སྔ་བོད་གཞུང་ལ་ཞབས་འདེགས་ཞུས་
པའམ། ཡང་ན་ཕ་ཤུལ་བུ་འཛིན་བྱས་པར་སྙད་འདོགས་ཀྱིས་འཐབ་འཛིང་བཏང་
ནས་གྲོང་དང་གྲོང་བརྡལ་གྱི་ལམ་གཞུང་དུ་ཕར་འདྲུད་ཚུར་འདྲུད་བྱེད་པ་དང༌། རྡུང་
རྡེག་གཏོང་བ། མཐར་སྲོག་ཐོག་ཏུ་བཏང་བར་བུ་ཕྲུག་ཚོར་བཙན་པོ་དབང་ཡོད་
ཀྱིས་ལྟ་བཅུག་པ་སོགས་བྱས་འདུག
ཕྱོགས་མཚུངས་རང་གི་བཟའ་ཟླ་གྱེན་ལང་ངོ་རྒོལ་ནང་ཡོད་པའི་དོགས་གཞི་
བྱེད་པ་དང༌། བོད་དོན་ཆེད་ཚེ་སྲོག་བློས་གཏོང་བྱེད་པ། ཡང་ན་རྒྱ་གར་ལ་བྲོས་
བྱོལ་དུ་ཕྱིན་པ་སོགས་ཀྱི་བཟའ་ཟླ་བུད་མེད་ཚོར་སྙིང་རྗེ་སྤུ་ཙམ་མེད་པར་ཉེས་ཆད་
བཀལ་ཡོད། དེ་བཞིན་རྒྱ་དམག་སོགས་ཀྱིས་བོད་པའི་བུད་མེད་ཚོར་བཙན་གཡེམ་
དང་སྡུག་སྦྱོང་མནར་གཅོད་བཏང་སྟེ་གནོད་འཚེ་ཕོག་པའི་བུད་མེད་མང་པོའི་མིང་
ཐོ་ངའི་ལག་ཏུ་ཡོད་ཀྱང༌། ཁོང་ཚོ་ནང་མི་རྣམས་ཀྱི་བདེ་འཇགས་ལ་བསམས་ཏེ་
འདིར་མིང་བཏོན་མི་དགོས་པ་གཙོ་འདོན་བྱས་པ་ཡིན།
ང་ཚོ་ས་གནས་གང་དུ་ཕྱིན་ཡང་རྒྱ་དམར་ནས་བོད་མི་རྣམས་ལ་སྡུག་སྦྱོང་
བཏང་བའི་ལོ་རྒྱུས་གཅིག་མཚུངས་ཐོས་རྒྱུ་འདུག བོད་མི་བྱེ་བྲག་པ་སོ་སོས་རྒྱ་
དམར་གྱི་དྲག་གནོན་འོག་བཙན་ཤེད་བསུན་གཙེར་ཇི་ལྟར་མྱངས་པའི་ལོ་རྒྱུས་ང་
ཚོར་བཤད་བྱུང༌། གཞིས་ལུས་བོད་རིགས་སྤུན་ཟླ་རྣམས་རང་ཡུལ་བོད་རྒྱལ་ཁབ་
ནང་ཉེན་འགན་ཆེ་ལ་འཇིགས་སྣང་དངངས་ཚབས་ཆེ་བའི་གནས་སྟངས་འོག་བཟློག་
ཏུ་མེད་པའི་དཀའ་ངལ་མྱངས་དང་མྱོང་བཞིན་ཡོད།
ཕྲན་ནས་ལོ་རྒྱུས་ཤོད་མཁན་བོད་མི་རྣམས་ཀྱི་ངོ་གདོང་སྐྱོ་ལ་ལུས་པོ་རིད་
པ་སོགས་མཐོང་དུས་མིག་ཆུ་རང་དབང་མེད་པར་ཤོར་བྱུང་། རང་ཉིད་ཀྱིས་འགོ་
འཁྲིད་་ང་ཚོ་སྐུ་ཚབ་རྣམས་རྒྱུན་དུ་དངངས་སྐྲག་དང་ཧ་ལས་ཧོན་འཐོར་བའི་
ངང་སྡོད་དགོས་བྱུང་བ་དང༌། བོད་མི་ཐུག་འཕྲད་དུ་ཡོང་རིམ་བཞིན་ཕན་ཚུན་
དགའ་སྐྱོའི་ཚོར་གདུང་དྲག་པོས་མིག་ཆུ་དབང་མེད་དུ་ཤོར། ལོ་ངོ་བཅུ་ཕྲག་
གསུམ་ཙམ་རྗེས་ཁོང་ཚོས་ང་ཚོ་ཐུག་འཕྲད་ཀྱིས་སྐད་ཆ་ཐེངས་དང་པོ་བཤད་
རྒྱུའི་གོ་སྐབས་ཐོབ་པ་དེས་ཁོང་ཚོར་སེམས་འགུལ་ཇི་ཙམ་ཐེབས་ཡོད་པ་ཤེས་
རྟོགས་བྱུང༌། སྐབས་རེ་ང་ཚོ་སྐུ་ཚབ་ཚོགས་མི་ནང་ཁུལ་མྱོང་ཚོར་ཤོད་རེས་བྱེད་
སྐབས་ཡིད་ཐང་ཆད་ཅིང་སེམས་ཤུགས་ཆགས་ཏེ་སྐད་ཤུགས་ཆུང་ངུས་མཆི་མ་
བཏང་ནས་སྡོད་དགོས་པའི་གནས་ཚུལ་ཡང་བྱུང་།
རང་རེའི་ཤ་ཁྲག་གཅིག་གྱུར་བོད་རིགས་སྤུན་ཟླ་རྣམས་ཀྱིས་དཀའ་ངལ་དེ་
ཙམ་མྱངས་ཀྱང༌། ཁོང་ཚོའི་ཆོས་ཀྱི་ཞག་རྩིས་རྐྱེན་པས་བློ་སྟོབས་དེ་ལ་སེམས་
འགུལ་ཆེན་པོ་ཐེབས་བྱུང༌། བོད་མི་ཚོ་འཇིགས་སྣང་དང་རང་གི་གཅེས་པའི་སྲོག་
ཉེན་ལ་ཐུག་ཅིང་དངངས་འཚབ་ངང་གནས་བཞིན་ཡོད་ཀྱང་། ཁོང་ཚོས་༸གོང་
ས་ྋསྐྱབས་མགོན་ཆེན་པོ་མཆོག་སྐུ་ཚེ་ཡུན་རིང་ཁྲི་ཕྲག་བར་དུ་བརྟན་པར་ཤོག་
ཅེས་འབོད་ཚིག་སྒྲོག་གི་འདུག རྒྱ་མིའི་དཔོན་རིགས་ཀྱིས་བཏང་བའི་སོ་པ་ཡོད་
པ་ཤེས་དུས་ང་ཚོའི་ལས་དོན་ལ་དཀའ་ངལ་འཕར་མ་མི་ཡོང་བའི་དོགས་ཟོན་གྱིས་
སྐད་ཆ་བཤད་དུས་གཟབ་གཟབ་བྱས་པ་ཡིན།
ཕྱི་ལོ་ ༡༩༦༡ ལོར་འཛམ་གླིང་མཉམ་སྦྲེལ་རྒྱལ་ཚོགས་ཀྱི་ཚོགས་ཆེན་
ཐོག་བོད་མི་ཚོར་རང་ཐག་རང་གཅོད་ཀྱི་ཐོབ་ཐང་ཡོད་པ་ངོས་འཛིན་ཁ་གསལ་
གོ་བདེའི་ཆེད་ 1723-XVI ཞེས་པའི་གྲོས་ཆོད་ཅིག་གཏན་འབེབས་གནང་
བ་དང༌། མཉམ་སྦྲེལ་རྒྱལ་ཚོགས་ནས་རྒྱ་ནག་མི་མང་སྤྱི་མཐུན་རྒྱལ་ཁབ་ལ་
བོད་མི་ཚོའི་རང་ཐག་རང་གཅོད་གཙོ་བོར་གྱུར་པའི་གཞི་རྩའི་ཐོབ་ཐང་དང་རང་
དབང་རྣམས་རྩ་འཕྲོག་བྱ་རྒྱུ་མཚམས་འཇོག་བྱེད་དགོས་གསུངས་ཡོད། ཕྱི་
ལོ་ ༡༩༦༥ ལོར་མཉམ་སྦྲེལ་རྒྱལ་ཚོགས་ནས་ 2079-XX ཞེས་པའི་གྲོས་ཆོད་
ཅིག་བསྐྱར་དུ་གཏན་འབེབས་གནང་ཡོད།
དེ་རྗེས་རྒྱ་ནག་དམར་པོའི་གཞུང་གི་ལྕགས་ཀྱི་སྦར་མོས་བོད་རྒྱལ་ཁབ་དམ་
པོར་བཙིར་སྐབས་ཧི་མཱ་ལ་ཡའི་རི་རྒྱུད་བརྒལ་ཏེ་བྲོས་བྱོལ་དུ་ཡོང་མཁན་ཇེ་ཉུང་ཇེ་
ཉུང་དུ་སོང༌། བོད་མི་རེ་ཟུང་འདི་ཕྱོགས་སུ་བྲོས་ཐར་ཐུབ་པ་བྱུང་ཡོད་ཀྱང་ཁོང་ཚོའི་
ནང་མི་མང་པོ་ཞིག་བོད་ནང་ལྷག་ཡོད་སྟབས་ཁོང་ཚོས་བཤད་པའི་གནས་ཚུལ་ཕལ་
མོ་ཆེ་ཡིད་སྐྱོ་དགོས་པའི་རང་བཞིན་དང་། གཞིས་ལུས་ནང་མི་སྤུན་མཆེད་རྣམས་ཀྱི་
གནས་སྟངས་ཇི་གྱུར་ཁོང་ཚོར་ཤེས་རྟོགས་དཀའ་བའི་གནས་སུ་གྱུར་ཡོད།
རྒྱ་དམར་གྱིས་བོད་ཀྱི་ས་ཁུལ་དུམ་བུ་ལྔ་ལ་བགོས་ཏེ་རྒྱ་ནག་གི་ཞིང་ཆེན་ཟི་
ཁྲོན་དང༌། ཡུ་ནན། ཀན་སུ། མཚོ་སྔོན་བཅས་ཀྱི་ཁོངས་སུ་བོད་རིགས་རང་སྐྱོང་
ཁུལ་ཟེར་བ་བཙུགས་ཡོད། དགའ་ལྡན་ཕོ་བྲང་གཞུང་གི་མངའ་ཁོངས་འབྲི་ཆུའི་
ནུབ་རྒྱུད་བཅས་པར་ཕྱི་ལོ་ ༡༩༦༥ ཟླ་ ༩ ཚེས་ ༩ ཉིན་བོད་རང་སྐྱོང་ལྗོངས་
ཟེར་བ་(ཞིང་ཆེན་རིམ་པ་དང་མཚུངས་)བཙུགས་པ་དང་། བོད་མི་རིགས་ཀྱི་ཁོངས་
ནས་ཤར་པ་དང༌། མོན་པ། ལྷོ་པ། སྟེང་པ། བྱང་པ་བཅས་རང་སྣང་གང་དྲན་
གྱིས་མི་རིགས་ཟུར་དུ་ཕྱེས་ཡོད།
རྒྱ་དམར་གྱིས་བཙན་འཛུལ་མ་བྱས་གོང་བོད་ལ་འཚོ་བས་ཕོངས་ཏེ་མུ་གེ་བྱུང་
བའི་ལོ་རྒྱུས་མེད། གལ་ཏེ་ལོ་ཉེས་བྱུང་ཡང་གཞུང་སྒེར་ཆོས་གསུམ་གྱི་ཁོངས་སུ་
འབྲུ་རིགས་བཀར་འཇུག་མང་པོ་ཡོད་པ་ནས་དཀའ་ངལ་ཅན་ལ་སྐྱོབ་གསོ་དང༌། དེ་
མིན་ནས་འབྲུ་རིགས་བུ་ལོན་ལེན་ས་ཡོད། ཕྱི་ལོ་ ༡༩༤༩ ལོ་ནས་བཟུང་རྒྱ་
དམག་གིས་རིམ་པས་བོད་ནང་བཙུན་འཛུལ་བྱས་ཏེ་ཁོང་ཚོའི་བཟའ་བཅའི་དགོས་
མཁོར་བོད་ཀྱི་བཀར་ཁང་ཁག་ཏུ་ཡོད་པའི་འབྲུ་རིགས་རྣམས་རིན་གོང་ཁེ་པོའི་ཐོག་
འཚོང་དགོས་པའི་བཙན་བཀའ་བཏང་ཡོད། བཅིངས་འགྲོལ་ཟེར་ཡང་དོན་དངོས་
ཐོག་ཚང་མ་དབུལ་ཕོངས་ཀྱི་གནས་སུ་གྱར་དུ་བཅུག་ཡོད། ཞིང་ཁའི་ཐོན་འབབ་
འབྲུ་རིགས་ཐོན་སྐྱེད་རྣམས་བགོ་འགྲེམས་བྱས་པའི་ཁུལ་ཡང༌། ཞིང་པ་རྣམས་ལ་
དེའི་ཆ་ཤས་ཙམ་མ་གཏོགས་མི་ཐོབ་པས་ཉིན་རེའི་ཟས་དོད་ལ་བསྲི་ཚགས་ཁོ་ན་
བྱེད་དགོས་ཐུག་ཡོད། ཕྱི་ལོ་༡༩༤༩ ལོ་བར་བོད་མིའི་བཟའ་འབྲུ་གཙོ་བོ་ནས་
ཡིན་ཡང་རྒྱ་དམར་གྱིས་ཐོན་འབབ་ལ་བརྔམས་ཏེ་དེའི་ཚབ་ཏུ་ཞིང་པ་རྣམས་ལ་གྲོ་
འདེབས་བཅུག་པ་དང༌། དེ་བཞིན་འབྲོག་པའི་རྩྭ་ཐང་ཁག་གཅིག་ས་སློག་བརྒྱབ་
ནས་འབྲུ་རིགས་འདེབས་ལས་བྱས་པ་གནམ་གཤིས་དང་མ་མཐུན་པའི་དབང་གིས་
ལོ་ཏོག་ལ་སད་བརྒྱབ་ནས་མ་སྨིན་པ། འབྲོག་པ་རྣམས་སྐྱས་སྤོ་བྱེད་མ་བཅུག་
པར་ས་གནས་གཅིག་ཏུ་སྡོད་བཅུག་པར་བརྟེན། ཕྱུགས་དཀར་ནག་ལ་རྩྭ་བཟའ་རྒྱུ་
མ་ལྡེང་བས་སེམས་ཅན་མང་པོ་དུས་མིན་འཆི་རྐྱེན་དང༌། ས་ཆ་ཐ་རྒོད་དུ་གྱུར་ཏེ་
ལུང་པའི་ནང་མུ་གེའི་འཇིགས་པས་ཞིང་འབྲོག་མི་མང་གི་འཚོ་བར་དཀའ་ངལ་ཚད་
མེད་བཟོས་ཡོད
ཕྱི་ལོ་ ༡༩༤༩ ལོ་ནས་བཟུང་རྒྱ་དམར་གྱིས་བོད་ནང་བཙན་འཛུལ་བྱས་རྗེས་
བོད་ཀྱི་ས་ཁུལ་ཁག་ནང་བཙོན་ཁང་དང་ངལ་རྩོལ་བསྒྱུར་བཀོད་རུ་ཁག་མང་པོ་
བཙུགས་ཏེ། བོད་ཀྱི་བདག་པོ་བོད་མི་རྣམས་སྡེབ་གསོད་དང་། སྡུག་སྦྱོང་མནར་
གཅོད། དམར་གསོད། དགོན་སྡེ་ཁག་གཏོར་བཤིག གྲོང་གསེབ་དང་འབྲོག་པ་
མང་ཚོགས་ཀྱི་གནས་སྟངས་དཀའ་ངལ་ཅན་བཟོས་པ་སོགས་བོད་ས་ཡོངས་རྫོགས་
ཉམ་ང་ཡིད་སྐྱོའི་གནས་སུ་གྱུར་སྐོར་ཕྱི་ལོ་ ༡༩༦༠ ལོར་རྒྱལ་སྤྱིའི་ཁྲིམས་ལུགས་
མཁས་པའི་ལྷན་ཚོགས་ཀྱིས་ཡིག་ཆ་བསྡུ་རུབ་བྱས་པའི་ནང་འཁོད་ཡོད། གཞན་
ཡང་ཕྱི་ལོ་ ༡༩༥༢-༡༩༥༨ ལོ་བར་བཅིངས་འགྲོལ་དམག་མིས་ཀན་ལྷོ་དང་ཨ་
མདོ་ས་ཁུལ་གྱི་བོད་མི་ངོ་རྒོལ་གྱེན་ལངས་པ་བརྒྱ་ཕྲག་མང་པོ་བསད་རྨས་བཏང་
སྐོར་ཤེས་རྟོགས་བྱུང་བར་མ་ཟད། ཕྲན་ནས་༧ཀུན་གཟིགས་པཎ་ཆེན་རིན་པོ་
ཆེ་མཆོག་གིས་ཕྱི་ལོ་ ༡༩༦༣ ལོར་ཨ་མདོ་འགུ་ལོག་ཁུལ་དུ་བོད་མི་སེར་སྐྱ་
མི་གྲངས་ ༡༣༠༠༠༠ ཡོད་པ་ནས་ད་ཆ་ ༦༠༠༠༠ མ་གཏོགས་ལྷག་མེད་ཚུལ་
དང༌། སྐབས་དེར་མཚོ་སྔོན་ཞིང་ཆེན་ནང་ཡོད་པའི་བོད་མི་ཚོས་གདུག་རྩུབ་
མནར་གཅོད་མྱངས་ཚུལ་སྐོར་གློག་བརྙན་བཟོས་ཡོད་ན། ལྟད་མོ་ལྟ་མཁན་
ཚང་མ་འཇིགས་སྣང་སྐྱེ་དགོས་པ་ཞིག་ཡོང་རྒྱུ་ཡིན་སྐོར་གསུངས་པ་རྣམས་དྲན་
གསོས་ཤིང་། རྒྱ་དམག་གིས་འགུ་ལོག་ཁུལ་བོད་མི་མང་པོ་སྡེབ་གསོད་བཏང་
བའི་ཕུང་པོ་རི་རྩེ་ནས་གཤམ་གྱི་ས་དོང་ཆེན་པོའི་ནང་གཡུགས་ཏེ། ཁོང་ཚོའི་
ནང་མི་ཚོར་གྱེན་ལོག་པ་རྩ་གཏོར་ལ་རྒྱལ་ཁ་ཐོབ་སོང་ཞེས་དུས་སྟོན་སྲུང་བརྩི་
ཞུ་བཅུག་པ་དང༌། ཡང་མེ་མདའ་སྦག་སྦག་བརྒྱབ་སྟེ་མི་མང་པོ་བསད་པའི་ཕུང་
པོའི་སྟེང་ཁོང་ཚོའི་ནང་མི་རྣམས་ལ་གཞས་དང་ཞབས་བྲོ་རྒྱག་དགོས་པའི་བཙན་
བཀའ་བཏང་ཡོད།
ཕྱི་ལོ་ ༡༩༥༩ ལོར་བོད་ཀྱི་རྒྱལ་ས་ལྷ་སའི་གྱེན་ལངས་འཐབ་འཁྲུག་
སྐབས་ཉིན་གསུམ་གྱི་ནང་བོད་མི་གྲངས་ ༡༠༠༠༠ ནས་ ༡༥༠༠༠ བར་རྩ་
མེད་བཏང་བ་དང༌། ཡང་རྒྱ་དམར་གྱི་སྙན་ཐོ་ཞིག་ནང་ཕྱི་ལོ་༡༩༥༩ ལོའི་ཕྱི་
ཟླ་ ༣ ནས་ ༡༩༦༠ ཕྱི་ཟླ་ ༡༠ བར་བོད་དབུས་ཕྱོགས་ཁུལ་ཁོ་ནར་བོད་
མི་ ༨༧༠༠༠ ཚེ་སྲོག་ཤོར་ལུགས་བཀོད་འདུག
རྒྱ་དམར་གྱིས་འཛིན་བཟུང་བྱས་ཏེ་ངལ་རྩོལ་བསྒྱུར་བཀོད་རུ་ཁག་ནང་སྡུག་
སྦྱོང་ཇི་ལྟར་བཏང་བ་དང་། རུ་ཁག་དེ་ཚོའི་ནང་བོད་མི་བཙོན་པ་ཆ་སྙོམས་བརྒྱ་
ཆ་ ༧༠ ཙམ་འདས་གྲོངས་སོང་སྐོར་བོད་མི་བཙན་བྱོལ་དུ་བྲོས་ཐར་ཐུབ་པ་ཚོས་
བརྗོད་ཡོད། བོད་ཀྱི་བྱང་ཕྱོགས་མི་མེད་ལུང་སྟོང་གི་བྱང་གནམ་མཚོ་ཁར་མཚོན་
ན༑ བོད་མི་བཙོན་པ་ ༡༠༠༠༠ ཙམ་བཙོན་ཁང་ཁག་ལྔར་བགོས་ཏེ་ཚྭ་ལ་དཀར་
པོ་སྔོག་འདོན་གྱི་ངལ་རྩོལ་འར་འདེད་བྱས་པར་བརྟེན། ཉིན་རེ་མི་གྲངས་ ༡༠ ནས་
༣༠ བར་ངལ་དུབ་དང༌། བཀྲེས་སྐོམ། སྡུག་སྦྱོང་བཏང་བ་སོགས་ཀྱིས་མནར་ཏེ་
འདས་གྲོངས་སོང་བས་ལོ་གཅིག་ནང་མི་གྲངས་ ༨༠༠༠ ལྷག་ཙམ་རྐྱེན་འདས་སུ་
གྱུར་འདུག ལྷ་ས་རྔ་ཆེན་དུ་ཆུ་ཤུགས་གློག་འདོན་འབབ་ཚུགས་འཛུགས་སྐྲུན་བྱེད་
སྐབས་བཙོན་པ་ཚོར་ངལ་རྩོལ་སྐུལ་འདེད་བྱས་རྐྱེན་ཉིན་ལྟར་འདས་གྲོངས་སོང་བ་
དེ་དག་གི་ཕུང་པོ་གསུམ་མམ་བཞི་ཙམ་མེར་སྲེག་བཏང་བའམ་ཡང་ན་གཙང་ཆུར་
གཡུག་གི་ཡོད་འདུག ཁམས་ཉག་རོང་ཁུལ་གྱི་བཙོན་ཁང་དུ་སྡོད་མྱོང་བ་ཨ་མ་ཨ་
བདེ་ལགས་ནས་ཕྱི་ལོ་ ༡༩༦༠ ནས་ ༡༩༦༢ ལོ་བར་བོད་མི་ ༡༢༠༠༠ ལྷག་
ཙམ་བོད་ཤར་ཕྱོགས་དར་རྩེ་མདོ་ཁུལ་ཞྭ་ཉེའི་གཏེར་ཁ་འདོན་སར་དུས་མིན་འདས་
གྲོངས་སོང་ལུགས་བརྗོད་བྱུང་།
རྒྱལ་ས་ལྷ་སར་ཕ་ཡུལ་གཅིག་པའི་བོད་རིགས་སྤུན་ཟླ་ ༣༠༠༠༠ ལྷག་
ཙམ་ཐུག་འཕྲད་བྱུང༌། ང་ཚོའི་ལྟ་སྐོར་གྱི་དུས་ཚོད་ནི་ཞོགས་པ་ཆུ་ཚོད་༥ ནས་
མཚན་མོའི་ཆུ་ཚོད་ ༢ པ་བར་ཡིན་པས་ངལ་དུབ་ཧ་ཅང་ཆེན་པོ་བྱུང༌། ང་ཚོར་
སྐད་ཆ་བཤད་འདོད་ཡོད་པའི་བོད་མི་ཚང་མའི་སྐད་ཆ་ཉན་གང་ཐུབ་བྱས་སྟབས་
ལུས་ཀྱི་ནུས་སྟོབས་ཡོངས་སུ་ཟད་པར་གྱུར། ང་ཚོ་སྐུ་ཚབ་ནང་ཁུལ་ལས་བགོས་
བརྒྱབ་སྟེ་ཁག་གཅིག་གིས་མཚན་མོ་ནང་ལ་བསྡད་པ་དང༌། ཁག་གཅིག་གིས་ཕྱི་
ལ་ཕྱིན་ནས་ཡུལ་མི་ཚོར་འཚམས་འདྲི་ལྟ་སྐོར་བྱས། སྐབས་དེར་བུ་མོ་ཆུང་ཆུང་
གཉིས་ཀྱིས་༸གོང་ས་མཆོག་ལ་འབུལ་རྒྱུའི་མི་མང་གི་སྙན་ཞུ་ང་ཚོར་སྐྱེལ་རོགས་
བྱས་བྱུང༌། ཁོང་ཚོ་གཉིས་ཀས་གཟུངས་སྔགས་ཡག་པོ་ཤེས་ཀྱི་འདུག་སྟབས་ང་
ཚོ་མཉམ་དུ་བཏོན་པ་ཡིན། ཕྲན་ནས་བུ་མོ་དེ་གཉིས་གསལ་པོ་ངེས་ཀྱི་ཡོད་ཀྱང་
ཁོང་གཉིས་ལ་ཉེན་ཁ་མི་འབྱུང་ཆེད་འདིར་མིང་འགོད་རྒྱུ་མིན།
ང་ཚོ་རྒྱལ་ས་ལྷ་སར་འབྱོར་བའི་ཉིན་སེམས་འགུལ་ཆེན་པོ་ཐེབས་བྱུང༌། ང་
ཚོ་གཞིས་ཀ་རྩེའི་ཕྱོགས་ནས་ཡོང་དུས་ལམ་ཟུར་ནས་རྩེ་ཕོ་བྲང་པོ་ཏ་ལ་རྒྱང་
མཇལ་བྱུང་། ཕོ་བྲང་དེ་ནི་སྔར་ལྟར་བརྗིད་ཉམས་ལྟ་ན་སྡུག་པ་ཞིག་ཏུ་སྣང༌། ང་
ཚོ་སྐུ་ཚབ་རྣམས་མགྲོན་ཁང་ནང་སྡོད་སྐབས་སྒེའུ་ཁུང་ནས་ཕོ་བྲང་མཇལ་ཨེ་ཐུབ་
བལྟས་པ་ཡིན། ཕོ་བྲང་པོ་ཏ་ལ་ནི་རི་རྩེར་ཟླ་འོད་ལྟར་བརྗིད་ཉམས་ལྡན་པར་གནས་
ཤིང་། གཡས་གཡོན་ནས་གཟི་འོད་ཆེམ་ཆེམ་དུ་འཕྲོ་བ་མཐོང་དུས་རང་ཁྱིམ་དྲན་
དགོས་བཟོས་བྱུང༌། རྒྱ་ཆེའི་ཕོ་བྲང་དེའི་ནང་བསྲུང་བྱ་སྡོད་ཁང་མ་གཏོགས་དེ་མིན་
ཁང་པ་རྣམས་ལ་མི་སྡོད་མཁན་མེད་པར་སྟོང་པ་རེད་འདུག རང་ཉིད་བྱིས་པའི་
སྐབས་ཕོ་བྲང་དུ་༸གོང་ས་མཆོག་གི་མཇལ་ཁར་བཅར་བ་སོགས་དྲན་ཏེ་མིག་ཆུ་
རང་དབང་མེད་པར་ཤོར་བྱུང༌།
ལྷ་ས་གྲོང་ཁྱེར་ནི་ང་རང་བྱིས་པའི་སྐབས་ཀྱི་རྣམ་པ་དང་མི་འདྲ་བར་འཕོ་
འགྱུར་ཆེན་པོ་ཕྱིན་འདུག དེ་སྔ་ང་ཚོའི་བཞུགས་གནས་ཡབ་གཞིས་ལྟག་མཚེར་
མདུན་དུ་སླེབས་དུས་ནང་སྒོར་སྒོ་ལྕགས་བརྒྱབ་འདུག སྒོ་དང་སྒེའུ་ཁུང་ལ་ཚོན་རྩི་
སྔོན་པོ་བཏང་བའི་སྔར་གྱི་བརྗིད་ཉམས་རྣམས་སྣུམ་ཞག་མེད་པར་ཐལ་བ་འཚུབ་
བེར་འདུག ཕྱི་ཉིན་ཁང་པ་དེར་སུ་སྡོད་ཀྱི་ཡོད་དམ་ཞེས་སྐད་ཆ་དྲིས་པར། དེ་ནི་རྒྱ་
མིའི་དམག་དཔོན་ཚོའི་འགྲུལ་ཁང་རེད་ཅེས་བརྗོད་བྱུང༌། ཕོ་བྲང་པོ་ཏ་ལ་དང་ངེད་
ཅག་ནང་མི་ཚོའི་ཁྱིམ་ཚང་སོགས་ཁ་ཤས་མ་གཏོགས་གཞན་ལྷ་སའི་ནང་ངོ་རྟགས་
ཆོད་ཐུབ་པ་ཕལ་ཆེར་མི་འདུག གྲོང་ཁྱེར་ཕལ་མོ་ཆེ་གཏོར་བཤིག་བཏང་སྟེ་སྔར་
གྱི་ཁང་བཟང་གི་ཚབ་ཏུ་རྒྱ་ལུགས་ཀྱི་ཁང་པ་མང་པོ་གསར་རྒྱག་བྱས་འདུག ཇོ་
ཁང་ནང་མཆོད་མཇལ་དུ་བསྐྱོད་སྐབས་གཙང་སྦྲ་གད་ཕྱིས་ཡག་པོ་མ་བྱས་པའི་རྐྱེན་
གྱིས་བཙོག་ཆུ་འགྲོ་ཡུལ་འགག་ནས་རྫབ་ཆུ་ཕྱི་ལ་ལུད་ཡོང་གི་འདུག ལམ་གཞུང་
དུ་གློག་བཞུ་བཙུགས་འདུག་ཀྱང་གློག་རྒྱུན་མེད་པ་བཅས་རྒྱ་མིས་ཕྱི་ཚུལ་ཡར་
རྒྱས་ཕྲན་བུ་བཏང་ཁུལ་བྱས་འདུག བོད་མི་བཙོན་པ་རྣམས་ལ་ངལ་རྩོལ་བཙན་
བསྐུལ་གྱིས་བཟོས་པའི་ལམ་གཞུང་དེ་ཚོ་རྒྱ་དམག་དང༌། ལོ་ནས་ལོ་བསྟུད་རྒྱ་མི་
ཁྱོན་ཆེ་གཞིས་ཆགས་གནས་སྤོས་བྱེད་མཁན་ཚོའི་དཀའ་ངལ་ཉུང་དུ་གཏོང་ཆེད་
རེད་འདུག གློག་གི་མཐུན་རྐྱེན་ཡང་རྒྱ་མི་ལས་བྱེད་ཚོའི་སྡོད་ཁང་ལ་མ་གཏོགས་
གཞན་ལ་མེད་པ་དང༌། བོད་མིའི་སྔར་གྱི་སྡོད་ཁང་ཕལ་མོ་ཆེ་ཉམས་གོག་ཏུ་གྱུར་
པ་དང༌། ཁག་གཅིག་རྩ་གཏོར་བཏང་འདུག དེ་སྔ་ཡིན་ན་བོད་པའི་ལོ་གསར་
སྐབས་རྟེན་འབྲེལ་མཚོན་ཆེད་རྩིག་པར་དཀར་རག་གསོལ་གྱི་ཡོད་ཀྱང་། བར་ལམ་
དཀར་རག་གསོལ་རྒྱུན་ཉམས་ནས་ལོ་བཅུ་ཉི་ཤུ་ཙམ་སོང་འདུག
ཡུལ་གྱི་བདག་པོ་བོད་མི་རྣམས་རྟག་ཏུ་རང་གི་ལུང་པར་རྒྱ་དམར་ནས་ག་རེ་
བཤད་ཡོང་སྙམ་སྟེ་འཇིགས་སྣང་དངངས་འཚབ་ངང་གནས་འདུག ལམ་གཞུང་དུ་
བོད་མི་ཐུག་འཕྲད་བྱུང་ཚད་མགོ་བོ་དུད་དེ་འགྲོ་ཡི་འདུག དེ་ནི་རིག་གནས་གསར་
བརྗེའི་སྐབས་བོད་མི་རྣམས་མིག་ཡར་ལྟ་མི་ཆོག་པ་དེའི་གོམས་གཤིས་འཇགས་
པའི་དབང་གིས་ད་དུང་ཡང་དེ་འདྲ་རེད་ཅེས་འགྲེལ་བརྗོད་བྱས་བྱུང༌། བོད་མི་
རྣམས་ཉི་མ་ནུབ་མཚམས་ནས་མཚན་དགུང་བར་འཆར་ཅན་གསར་བརྗེའི་བསམ་
བློའི་བསྒྱུར་བཀོད་ཀྱི་སློབ་སྦྱོང་ཚོགས་འདུར་འགྲོ་དགོས་པ་དང༌། ཚོགས་འདུའི་
ནང་གླེང་སློང་ཇི་བྱུང་ཕྲུ་གུ་ཚོས་ཤེས་དོགས་ཞེད་སྣང་གིས་གཟབ་གཟབ་བྱེད་
དགོས་ཀྱི་ཡོད་འདུག ལྷ་སའི་རླུང་འཕྲིན་གྱི་ལས་རིམ་ཆ་ཚང་པེ་ཅིང་ནས་རྒྱ་སྐད་
ཐོག་རྒྱང་སྲིང་བྱེད་པར་མ་ཟད། ཉིན་རེའི་ལུས་རྩལ་ཤེད་སྦྱོང་དང་རོལ་དབྱངས་ཀྱི་
བཀོད་འདོམས་སོགས་ཀྱང་རྒྱ་སྐད་ཐོག་བྱེད་ཀྱི་འདུག དེ་བཞིན་རྒྱ་དམར་བཙན་
འཛུལ་བ་ཚོས་བོད་མི་ཚོའི་གོམས་གཤིས་དང་མི་མཐུན་པའི་པེ་ཅིང་གི་དུས་ཚོད་དུ་
བཙན་བསྒྱུར་བྱས་ཏེ་གནས་དགོས་ཡོད་འདུག
ལྟ་སྐོར་དུས་ཡུན་ཟླ་བ་གསུམ་བྱེད་རིང་ཕྲན་གྱི་མིག་ཆུ་བསགས་ན་ཆུ་བན་མང་
པོ་ཁེངས་ངེས་ཡོད། ང་ཚོ་ཐུག་འཕྲད་དུ་ཡོང་མཁན་བོད་མི་ཚང་མའི་མདུན་མཆི་
མ་ཤོར་བྱུང༌། ང་ཚོས་ཁོང་ཚོར་རོགས་ཕན་གང་ཡང་བྱེད་མི་ཐུབ་པ་དེ་ནི་ཡིད་སྐྱོ་
བློ་ཕམ་གྱི་རང་བཞིན་དུ་གྱུར། འོན་ཀྱང་ཁོང་ཚོས་དངོས་ཡོད་གནས་ཚུལ་བཤད་པ་
ང་ཚོས་གཟབ་ནན་གྱིས་ཉན་པ་དེས་ཁོང་ཚོ་ཕྲན་བུ་བློ་བདེར་གྱུར་ཡོད། ང་ཚོ་སྡོད་
སའི་སྒོ་འགྲམ་དུ་ཡོད་པའི་རྒྱ་མི་ལས་བྱེད་དེས་ང་ཚོ་ཐུག་པར་ཡོང་མཁན་གྱི་བོད་
མི་ཚང་མར་དཔར་བརྒྱབ་སོང༌། ང་ཚོ་ཐུག་འཕྲད་དུ་ཡོང་མཁན་བོད་མི་ཚོར་རྒྱ་
མིས་ཁྱེད་ཚོ་ངོ་རྟགས་ཆོད་རྒྱུར་ཞེད་ཀྱི་མི་འདུག་གམ་བརྗོད་པར། ཁོང་ཚོས་རང་
སྲོག་བློས་གཏོང་བྱ་རྒྱུའི་གྲ་སྒྲིག་སྔོན་ཟིན་ལ་བརྟེན། དུས་ཡུན་ཐུང་ངུ་ཞིག་ལས་
ཐུག་རྒྱུ་མ་བྱུང་རུང་ཐུག་འཕྲད་ངེས་པར་བྱེད་འདོད་ཡོད་ཅེས་བརྗོད་བྱུང༌།
ཕྲན་ཐུག་འཕྲད་དུ་ཡོང་མཁན་བུད་མེད་གཅིག་གིས་འཇིགས་སྣང་ཆེ་བའི་ལོ་
རྒྱུས་ཤིག་བཤད་པ་གསལ་པོ་དྲན་གྱི་འདུག དེ་ནི་ཁོང་ལ་བུ་མོ་ལོ་ན་དྲུག་སོན་པ་
ཐེ་བའི་བུ་ཕྲུག་གསུམ་ཡོད་པ་དང༌། ཁོང་མ་མད་འཚོ་བས་ཕོངས་ཏེ་གཟུགས་པོའི་
གནས་སྟངས་ཇེ་ཞན་ཇེ་སྡུག་ཏུ་སོང་བའི་མཐའ་མར་བུ་མོ་ཆུང་ཆུང་དེ་ལངས་མ་ཐུབ་
པ་ཆགས་སྐབས། ཨ་མས་རྩམ་པ་ཕྲན་བུ་ཡོད་པ་དེ་སོ་སོའི་ལུས་ཟུངས་ཀྱི་ཁྲག་
དང་བསྲེས་ཏེ་སྐྱོ་མ་སླ་པོ་ཞིག་བཟོས་ཏེ་བུ་མོ་དེར་ཉིན་རེར་ཐེངས་གསུམ་རེ་སྟེར་
བས་བུ་མོ་དེ་འཆི་ཉེན་ལས་ཐར་ཙམ་བྱུང་སྐོར་བཤད་བྱུང༌།
ལོ་རྒྱུས་འདི་ཕྲན་ནས་ཆེད་སྤེལ་བྱས་པར་ཧོ་ལེནྜ་དུ་ཡོད་པའི་རྒྱ་ནག་གཞུང་
ཚབ་ཁང་གིས་སྐྱོན་འཛུགས་ཀྱི་གཞུང་འབྲེལ་གསལ་བསྒྲགས་ཤིག་ཀྱང་སྤེལ་
ཡོད། ལོ་རྒྱུས་དེ་དང་འདྲ་བ་ཞིག་ལ་ལོ་མང་རྗེས་ཨུ་རུ་སུའི་ནང་ས་ཡོམ་བྱུང་
སྟེ་མ་བུ་གཉིས་ས་འོག་ཏུ་ཚུད་སྐབས། ཨ་མས་ཕྲུ་གུ་དེ་འཚོ་ཐབས་ཆེད་རང་གི་
མཛུབ་མོ་བཏུབ་སྟེ་སོ་སོའི་ཁྲག་གིས་ཕྲུ་གུ་སྐྱོབ་ཐབས་བྱས་སྐོར་ཊ་ཡེམ་སི་དུས་
དེབ་ Times Magazine ཐོག་བཀོད་འདུག
རྟག་ཏུ་སེམས་ཚོར་དྲག་པོ་དང་སེམས་སྡུག་གིས་ནོན་པར་མ་ལྟོས་པར་བོད་
ནང་ལྟ་སྐོར་དུ་བསྐྱོད་པ་འདི་རང་ཉིད་ཀྱི་རེ་འདུན་བྱས་པ་ལས་ལྷག་པ་བྱུང་སོང་
སྙམ། དུས་ཚོད་ཐུང་དྲགས་པ་དང་རྒྱའི་དཔོན་རིགས་ཚོས་གནོན་ཤུགས་བསྟུད་
མར་སྤྲད་པའི་དབང་གིས་བོད་ཀྱི་ས་ཁུལ་མང་པོ་ཞིག་ལ་བསྐྱོད་མ་ཐུབ་པར་མ་
ཟད། ས་གནས་ས་ཐོག་གི་གནས་སྟངས་ཀྱང་རྟོག་ཞིབ་རྒྱ་ཆེ་བྱ་རྒྱུ་མ་བྱུང༌། གང་
ལྟར་རང་རིགས་བོད་མི་ཚོས་ང་ཚོ་ལྟ་སྐོར་བ་རྣམས་ལ་སྤྲོ་སྣང་དང་སེམས་ཚོར་
ཆེན་པོས་དགའ་བསུ་སྣེ་ལེན་བྱས་བྱུང༌། ང་ཚོ་བོད་ནང་མ་འབྱོར་གོང་རྒྱ་དམར་
ནས་བོད་མི་ཚོར་ཉེན་བརྡ་བཏང་འདུག་ཀྱང༌། ཁོང་ཚོས་ཉེན་ཁ་དང་འཇིགས་སྐུལ་
སོགས་གང་ལའང་མ་འཛེམས་པར་ང་ཚོ་ཐུག་འཕྲད་དང་སྐད་ཆ་བཤད་འདོད་ཆེན་
པོ་ཡོད་ལུགས་གསལ་པོ་ཤེས་བྱུང༌། བོད་མི་ཚོས་རྒྱ་དམར་ནས་ངན་བྱུས་ཇི་ལྟར་
བཤམས་སྐོར་དང༌། ང་ཚོ་ཐུག་འཕྲད་ལ་འགོག་རྐྱེན་བཟོ་རྒྱར་གཡོ་ཁྲམ་ཇི་ཙམ་
བྱས་པ། མི་ལོ་༣༠ རིང་གདུག་རྩུབ་མནར་གཅོད་ཀྱི་དཀའ་སྡུག་ལ་གདོང་ལེན་
བྱས་ལུགས་སོགས་འགྲེལ་བཤད་བྱས་བྱུང༌། ཁོང་ཚོའི་དཔའ་ངར་དང་ཞུམ་པ་མེད་
པའི་སྙིང་སྟོབས་དེ་དག་གིས་ང་ཚོའི་འགྲུལ་བཞུད་ཀྱི་དཀའ་ངལ་རྣམས་ཞི་བ་ལྟར་
བྱས་སོང་། ང་ཚོས་ཉིན་ལྟར་གཞིས་ལུས་བོད་མི་རྣམས་ཀྱིས་༸གོང་ས་མཆོག་ལ་
དད་དམ་གཡོ་བ་མེད་པ་ཡོད་པ་དང༌། རྒྱ་དམར་གཞུང་གི་གདུབ་རྩུབ་དང་མཁྲེགས་
བཟུང་གི་ལྟ་བར་ཞེ་ནས་ཁྲེལ་བ། བོད་རང་དབང་རང་བཙན་འཐོབ་རྒྱུར་སྐོམ་པ་ཆུ་
འདོད་ལྟར་གྱི་རེ་བ་བྱེད་ཀྱི་ཡོད་པ་བཅས་གསལ་པོ་ཤེས་བྱུང༌། བོད་མི་ཚོས་དཀའ་
ཉེན་གང་ལའང་མ་འཛེམས་པར་དུས་ཡུན་སྐད་ཅིག་ཙམ་ལས་མ་བྱུང་རུང་ང་ཚོའི་
མཉམ་དུ་སྡོད་ཐབས་བྱས་སྟབས། ང་ཚོ་ཕན་ཚུན་འབྲེལ་བ་ཇེ་ཉེར་སོང་སྟེ་རྒྱ་དམར་
གྱི་ལྐོག་གཡོ་ངན་བྱུས་རྣམས་ཕམ་ཉེས་གཏོང་ཐུབ་པ་བྱུང༌།
ང་ཚོའི་ལྟ་སྐོར་ལ་ཉིན་གྲངས་༡༣༠ འགོར་ཞིང༌། ཕྱི་ལོ་༡༩༨༠ ལོའི་
ཕྱི་ཟླ་༦ ཚེས་༡ ནས་ཕྱི་ཟླ་༡༠ ཚེས་༣ བར་ཉིན་གྲངས་༡༢༥ རིང་མེལ་
ལེ་༨༥༠༠ ཙམ་བསྐྱོད་དེ་འགྲུལ་བཞུད་བྱེད་དཀའ་བའི་བོད་ནང་གི་གྲོང་ཁྱེར་དང་
གྲོང་རྡལ་༤༡ དང༌། གྲོང་གསེབ་ཁག་མང༌། འབྲོག་པའི་ས་ཁུལ་བཅས་ལ་
ལྟ་སྐོར་བྱས་པ་ཡིན། ང་ཚོའི་འགྲོ་ཡུལ་གང་སར་གྲོང་སྡེའི་སྤྱི་ཁྱབ་དཔོན་རིགས་
དང་ཁོང་གི་ལས་རོགས་ཀྱིས་སྣེ་ལེན་བྱས་ཐོག ཕྱི་ལོ་༡༩༥༩ ལོར་༸གོང་ས་
མཆོག་ཉེན་གཡོལ་དུ་ཆིབས་བསྒྱུར་བསྐྱངས་རྗེས་ཏིང་ཞོ་ཕིང་གི་དབུ་ཁྲིད་འོག་
བོད་ཡར་རྒྱས་བཏང་ལུགས་དང༌། མི་བཞི་ཤོག་ཁག་གི་ནོར་འཁྲུལ་རྣམས་གསལ་
བཤད། གང་ལྟར་ཡང་བོད་ནང་གི་གནས་སྟངས་གང་ཅིར་ཡར་རྒྱས་འགྲོ་བཞིན་
ཡོད་པ་ད་རེས་ཁྱེད་ཚོ་ལྟ་སྐོར་ལ་ཕེབས་པར་དགའ་བསུ་ཡོད་ལུགས་སོགས་གཏམ་
བཤད་རྒྱུན་རིང་འཆར་ཅན་ལྟ་བུ་བྱེད་ཀྱི་འདུག དོན་གྱིས་སྟོང་པའི་ཚོགས་འདུ་དེ་
རིགས་ལ་དུས་ཡུན་གང་མང་གཏོང་དགོས་ཐུག་བྱུང༌། གྲོང་ཁྱེར་ཇི་ཙམ་ཆེ་བ་དེ་
ཙམ་གྱིས་གཏམ་བཤད་ཀྱང་རིང་བ་བྱེད་ཀྱི་འདུག
གཞིས་ལུས་བོད་མི་ཕལ་མོ་ཆེར་དུད་འགྲོ་ལྟར་བཀོལ་སྤྱོད་བྱས་ཡོད་པའི་
རྣམ་པ་གསལ་པོར་མངོན། ཁོང་ཚོ་སོ་སོའི་ནང་མི་སྤུན་མཆེད་མེད་པར་གྱུར་པ་
དང༌། སྡོད་གནས་ཁང་ཁྱིམ་བཅས་པ་ཉམས་རྒུད། བོད་མིའི་ངོ་བོ་མཚོན་པའི་
ཆོས་དང༌། རིག་གཞུང༌། གོམས་སྲོལ། དགོན་སྡེ་ཁག་གཏོར་བཤིག་སོགས་
དཀའ་ངལ་ཚད་མེད་བྱུང་ཡོད། བོད་མི་རྣམས་ཀྱི་ལུས་པོ་ངལ་དུབ་ཀྱིས་ཡོངས་སུ་
ནོན་བཞིན་ཡོད་རུང༌། ནང་བསམ་པའི་སེམས་ཤུགས་མ་ཉམས་པར་གསོན་པོར་
གནས་འདུག ལྟ་སྐོར་བྱེད་རིང་རང་རེ་བོད་མི་རྣམས་ཀྱི་སེམས་ཤུགས་ནམ་ཡང་
མ་ཉམས་པར་ཆོད་སེམས་བརྟན་པོ་གནས་ཡོད་པ་ཞིབ་རྟོགས་བྱུང༌། བོད་མི་ཕོ་
མོ་ཚང་མས་ང་ཚོར་མགོན་སྐྱབས་གནང་མཁན་བོད་ཀྱི་ཆོས་སྲིད་གཉིས་ཀྱི་དབུ་
ཁྲིད་སྤྱི་ནོར་༸གོང་ས་ྋསྐྱབས་མགོན་ཆེན་པོ་མཆོག་ཡོད་པར་བརྟེན། གནད་དོན་
གཞན་རྣམས་སྐབས་ཐོག་སོ་སོའི་གནས་ཚུལ་ལ་ལྟ་རྒྱ་རེད་ཅེས་མགྲིན་དབྱངས་
གཅིག་གྱུར་གྱིས་བརྗོད་ཀྱི་འདུག གོར་མོར་ཤར་ཏུར་ཀིསྟུན་ནས་ཡིན་པའི་ཁ་ཆེ་ཁ་
ཤས་ཐུག་འཕྲད་བྱུང༌། ཁོང་ཚོའི་ཁྲོད་ནས་མི་གཅིག་གིས་བོད་མི་རྣམས་ཀྱི་གནས་
སྟངས་ང་ཚོ་དང་འདྲ་བར་ཆགས་ཡོད་ཀྱང་། ཁྱེད་ཚོར་ང་ཚོར་མེད་པའི་༸གོང་ས་
ཏཱ་ལའི་བླ་མ་ལྟ་བུའི་དབུ་ཁྲིད་ཡོད་པའི་ཐུགས་རྗེ་བཀའ་དྲིན་ལ་བརྟེན་ནས་བོད་ཀྱི་
གནད་དོན་ད་ལྟའང་མ་ཉམས་པར་གསོན་པོར་གནས་ཐུབ་པ་འདི་ནི་བོད་མི་ཚོའི་
བསོད་ནམས་རེད། ང་ཚོར་དེ་ལྟ་བུའི་དབུ་ཁྲིད་མེད་པའི་རྐྱེན་གྱིས་རྩ་དོན་རྩོད་རྒྱུ་
ལྷག་མེད་པ་ལྟ་བུར་གནས་ཡོད་ཅེས་བཤད་བྱུང༌། རྒྱལ་རབས་ལོ་རྒྱུས་ཀྱི་ཆ་ནས་
བོད་དང༌། ཤར་ཏུར་ཀིསྟུན་གྱི་ཡུ་གུར་(ཤིན་ཅང་།) སོག་པོ་བཅས་ཁྱིམ་མཚེས་
རྒྱལ་ཁབ་ཏུ་གནས་ཡོད་པ་དང༌། དེང་སྐབས་རྒྱ་ནག་དམར་ཤོག་ཚོགས་པའི་
དབང་བསྒྱུར་འོག་དཀའ་སྡུག་གཅིག་གྱུར་མྱོང་བཞིན་ཡོད་པའི་ང་ཚོའི་སྤྱི་མཐུན་
གྱི་ལས་དེས། ང་ཚོ་ཁྱིམ་མཚེས་རྒྱལ་ཁབ་ཁག་དབར་འབྲེལ་བ་སྔར་བས་ཇེ་ཉེར་
སོང་ཡོད་སྙམ།། །།

ལེའུ་བཅུ་གསུམ་པ།
སྡུག་སྦྱོང་མནར་གཅོད་མྱངས་པའི་མི་མང་དང་འཕྲད་སྐོར།

༄༅། །ང་ཚོའི་ལྟ་སྐོར་འགྲུལ་བཞུད་རིང་བཱི་བཱི་སི་ BBC རླུང་འཕྲིན་ཉན་
སྐབས། རྒྱ་གར་གྱི་སྲིད་བློན་ལྕམ་སྐུ་ཨིནྡྲ་གཱཎྜཱི་མཆོག་གི་སྲས་(སན་ཇེཡ་གཱཎྜཱི་
མཆོག་) གནམ་གྲུ་བརྡབས་སྐྱོན་གྱིས་སྐུ་གཤེགས་པའི་གནས་ཚུལ་ཤེས་རྟོགས་བྱུང༌།
དེ་སྐབས་ང་དང་འབྲལ་མེད་མཉམ་དུ་ཡོང་མཁན་རྒྱ་མོ་དེས་རྒྱ་གར་གྱི་སྲིད་
བློན་སྐོར་དང༌། ཁོང་གི་ཤུལ་འཛིན་སྲས་གཤེགས་རྗེས་ཆབ་སྲིད་ཐད་འགྱུར་ལྡོག་
ཡོང་མིན་སོགས་དྲི་བ་མང་པོ་བཏང་བྱུང༌། ཕྲན་ནས་ཁོང་ལ་ཕྱི་ལོ་༡༩༥༩ ལོ་
ནས་བཟུང་སྲིད་བློན་པཎྜིཏ་ནེཧརཱུ་མཆོག་དང༌། ཁོང་གི་སྲས་མོ་ཨིནྡྲ་གཱཛྫཱི་མཆོག་
གིས་བོད་མི་སྐྱབས་བཅོལ་བ་ཚོར་དགོངས་ཡངས་དཀྱེལ་ཆེའི་ཐོག་ནས་མཐུན་
འགྱུར་རོགས་རམ་གང་དྲག་གནང་ཡོད་པ་བཅས། རྒྱ་གར་གཞུང་མང་གཉིས་བོད་
མི་ཚོར་བཀའ་དྲིན་ཆེན་པོ་ཡིན་ཚུལ་འགྲེལ་བརྗོད་བྱས་པར་ཉན་འདོད་བྱེད་ཀྱི་མི་
འདུག དོན་དངོས་ཐོག་རྒྱ་མོ་དེས་ལྕམ་སྐུ་ཨིནྡྲ་གཱཎྜཱི་མཆོག་གི་སྲས་གཞན་དེས་(ར་
ཛཱིབ་གཱནྣཱི་མཆོག་) ཆབ་སྲིད་ལ་ཐེ་བྱུས་ཡོད་མེད་ཤེས་འདོད་བྱེད་ཀྱི་འདུག ངོས་
ནས་ད་ཕན་ཐེ་བྱུས་མེད་ཀྱང་ཕྱིན་ཆད་ཐེ་བྱུས་གནང་སྲིད་ཅེས་ལན་བཏབ་པ་
ཡིན། རྒྱ་མི་སྤྱི་དང་འདྲ་བར་རྒྱ་མོ་དེས་ཀྱང་གཱནྟཱི འི་མི་རྒྱུད་ཀྱིས་རྒྱལ་སྤྱིའི་སྡིངས་
ཆའི་སྟེང་ཐེ་བྱུས་གནང་གི་མ་རེད་སྙམ་བཞིན་འདུག དེ་རྗེས་ངོས་ནས་ལྕམ་སྐུ་ཨིནྡྲ་
གཱཎྜཱི་མཆོག་ལ་ཐུན་མོང་མ་ཡིན་པའི་ཁྱད་ཆོས་མང་པོ་ལྡན་ཡོད་པ་དང༌། ཁོང་གི་
སྲས་གཤེགས་པའི་དབང་གིས་ཤུགས་རྐྱེན་ཆེན་པོ་ཞིག་ཐེབས་རྒྱུ་ཡིན་ཡང་ཁོང་ལ་
ངེས་པར་ཐབས་བྱུས་གཞན་ཡོད་སྲིད། ལྷག་པར་རྒྱ་གར་ནི་རྒྱ་ནག་ལྟ་བུ་མ་རེད་
ཅེས་བཤད་པ་ཡིན། རྒྱ་མིའི་དཔོན་རིགས་ཚོའི་བསམ་པའི་འཁྱེར་སོ་སྔར་བཞིན་
རྗེས་ལུས་ཡིན་པ་ཤེས་བྱུང༌། བུད་མེད་ཀྱི་སྲིད་བློན་ཡོང་རྒྱུ་ཁོང་གི་བསམ་ཡུལ་
ལས་འདས་པ་ཞིག་ཆགས་ཡོད་འདུག
ང་ཚོ་ས་གནས་གང་དུ་ལྟ་སྐོར་ཕྱིན་རུང་ང་ཚོའི་མཉམ་དུ་ཡོང་མཁན་རྒྱ་མི་
ལས་བྱེད་ཚོ་ལེ་ལོ་ཧ་ཅང་ཆེན་པོ་ཡིན་པ་ཤེས་བྱུང༌། ཁོང་ཚོ་རྟག་པར་ཉིན་དགུང་
གཉིད་ཉལ་གྱི་འདུག་པར་ང་ཚོ་ལའང་གཅིག་མཚུངས་ཉལ་དགོས་ནན་སྐུལ་བྱེད་ཀྱི་
འདུག འོན་ཀྱང་ང་ཚོས་ཁོང་ཚོ་ཉལ་བའི་གོ་སྐབས་བཟང་པོ་དེ་བཟུང་བའི་ཐོག་ནས་
མངོན་ཆུང་ངང་ལས་དོན་བྱེད་འགོ་བཙུགས་པ་ཡིན། དེ་བཞིན་ཁོང་ཚོ་མཚན་མོ་
ཉལ་བར་འགྲོ་དུས་ང་ཚོས་གློག་བཞུ་ཁྱེར་ཏེ་ཕྱི་ལ་བོད་མི་རྣམས་ཐུག་འཕྲད་དུ་འགྲོ་
ཡི་ཡོད། དེ་སྔོན་ང་ཚོས་ཁ་རྩོད་ཤུགས་ཆེ་བརྒྱབ་པ་ནས་བཟུང་ཁོང་ཚོས་མགྲོན་
ཁང་གི་སྒོ་མ་བརྒྱབ་པར་བཞག་དགོས་བྱུང་ཡོད
ང་ཚོ་གཞུང་ལམ་བརྒྱུད་འགྲོ་སྐབས་བོད་མི་ཚོས་གསང་སྟབས་ཀྱིས་༸གོང་
ས་མཆོག་ལ་འབུལ་རྒྱུའི་ྋསྙན་ཞུའི་ཡི་གེ་བསྐུར་བ་དེ་དག་ང་ཚོ་སྐུ་ཚབ་ཚོ་ནང་
ཁུལ་བགོ་བཤའ་བརྒྱབ་པ་ཡིན། ཁོང་ཚོར་ཉེན་ཁ་མི་ཡོང་ཆེད་ང་ཚོས་ཡི་གེ་
རྣམས་ལྟོ་ཕད་ནང་བླུགས་ཏེ་ཁྱེར་གྱི་ཡོད། ལྟ་སྐོར་མཇུག་སྒྲིལ་ཁར་ང་ཚོའི་ལག་
ཏུ་ཡིག་གྲངས་༧༠༠༠ ཙམ་འབྱོར་བ་དེ་དག་མང་ཆེ་བ་༸གོང་ས་མཆོག་ལ་
འབུལ་རྒྱུ་རེད་འདུག
ང་ཚོས་སྔོན་དཔག་བྱས་པ་ལྟར་རྒྱ་ལས་པ་ཚོས་ཚོགས་འདུ་ཚང་མའི་ནང་
ཤེས་ཡོན་སློབ་གསོའི་ལམ་ལུགས་ཐད་སྔོན་ཆད་བྱུང་མྱོང་མེད་པའི་ཡར་རྒྱས་
བཏང་ཡོད་སྐོར་བསྐྱར་ལྡབ་ཡང་ལྡབ་ཀྱིས་ཤོད་ཀྱི་འདུག ཁོང་ཚོས་བོད་ནང་དམའ་
རིམ་སློབ་གྲྭ་གྲངས་༤༣༠ ཡོད་པའི་ནང་སློབ་ཕྲུག་གྲངས་༡༧༠༠༠ ཡོད་པ་
དང༌། འབྲིང་རིམ་སློབ་གྲྭ་༥༥ ཡོད་པའི་ནང་སློབ་ཕྲུག་གྲངས་༡༠༠༠༠ ཡོད་
པ༑ དམངས་བཙུགས་སློབ་གྲྭ་གྲངས་༦༠༠༠ ཡོད་པ་དང༌། གཞན་ཡང་སློབ་
ཕྲུག་གྲངས་༢༠༠༠༠༠ ཙམ་ལ་རྒྱ་གཞུང་ནས་ཤེས་ཡོན་ཐོག་རོགས་དངུལ་
སྤྲོད་བཞིན་ཡོད་པ། གོང་གསལ་སློབ་གྲྭ་དེ་དག་ལ་རྒྱ་དཔོན་ཚོས་སྟངས་འཛིན་
ནན་པོ་བྱེད་ཀྱི་ཡོད་པའི་སྐོར་སོགས་ཡར་རྒྱས་བཏང་བའི་རྣམ་གྲངས་མང་པོ་
ཞིག་བརྗོད་ཀྱི་འདུག ཐོ་གཞུང་ནང་འབྲིང་རིམ་སློབ་གྲྭ་ཁག་༢༢ ནང་སློབ་ཕྲུག་
གྲངས་༢༠༠༠ ཡོད་པ་དང༌། སློབ་ཕྲུག་གྲངས་༥༦༠ ལ་མཐོ་རིམ་གྱི་ཤེས་
ཡོན་བསྟི་གནས་ཁག་བཞི་ཡོད་སྐོར་གསལ་འདུག ང་ཚོ་ས་ཁུལ་གང་དུ་ཕྱིན་ཡང་
རྒྱ་མིའི་ལས་བྱེད་ཚོས་བཏང་བཏང་བྱུང་བྱུང་གི་འགྲེལ་བཤད་བྱེད་རྐྱང་དང༌། ཡང་
དངོས་ཡོད་གནས་ཚུལ་དང་མི་མཐུན་པའི་རིགས་རྣམས་སྦས་གང་ཐུབ་བྱེད་ཀྱི་འདུག
ཕྲན་ནས་ང་ཚོར་བཤད་པའི་གནས་ཚུལ་འདི་དག་ལ་བདེན་པ་ཡིན་མིན་ཞིབ་
འཇུག་བྱེད་རྒྱུའི་གོ་སྐབས་སྤྲད་མ་བྱུང་ཞེས་ནན་བཤད་བྱ་རྒྱུ་ཡིན། སློབ་གྲྭ་ཁག་གི་
ནང་ལྟ་སྐོར་དུ་བསྐྱོད་རྒྱུ་ཇི་ཙམ་ཁག་པོ་ཡོད་པ་ཤེས་བྱུང༌། རྒྱ་ཕྱོགས་ནས་ཤེས་
ཡོན་གྱི་བསྟི་གནས་བརྒྱ་ཕྲག་མང་པོ་གསར་འཛུགས་བྱས་སྐོར་བཤད་པ་དེ་དག་
ཚང་མར་ལྟ་འདོད་མ་བྱུང༌། རྫོང་ཁག་སོ་སོའི་སློབ་གྲྭ་རེ་ཟུང་ལ་ལྟ་བར་ཕྱིན་པ་ཡིན།
དུས་དེར་སློབ་གྲྭ་རྣམས་དབྱར་ཁའི་གུང་གསེང་དབང་གིས་སྒོ་བརྒྱབ་ཡོད་
ལུགས་བརྗོད་བྱུང༌། དགུན་དུས་རིང་བའི་དཀའ་ངལ་ཡོད་པའི་བོད་ལྟ་བུའི་ནང་
དབྱར་དུས་གནམ་གཤིས་དྲོ་བའི་སྐབས་སུ་སློབ་གྲྭ་སྒོ་རྒྱག་དགོས་དོན་ཇི་ཡིན་མ་
ཤེས། སློབ་གྲྭ་ཡོད་ལུགས་བརྗོད་པ་ཙམ་ལས་དོན་དངོས་ཚ་གློག་སོགས་ཀྱི་ཆ་
རྐྱེན་ལྟ་ཅི་སློབ་ཁང་ཚད་ལྡན་ཞིག་ཀྱང་མཐོང་རྒྱུ་མི་འདུག སློབ་ཕྲུག་ཚོར་ཡང་
གོས་སློག་དྲོ་པོ་ཞིག་གྱོན་རྒྱུ་མེད་པ་དང༌། སྐྱེལ་འདྲེན་དམག་མིའི་དོས་འཁྱེར་
རླངས་འཁོར་ཆེ་བ་རེ་ཟུང་ལ་བརྟེན་དགོས་པས་ཚད་གཞི་ངེས་ཅན་ཞིག་མ་གཏོགས་
ཡོད་བཟོ་མི་འདུག ཕྱི་ཟླ་༦ ཚེས་༡༨ ཉིན་ང་ཚོ་བོད་ནང་འབྱོར་བ་ནས་ཕྱི་
ཟླ་༩ ཚེས་༢༣ ཉིན་ཕྱིར་ལོག་མ་བྱས་པའི་བར་དུ་སློབ་གྲྭ་རྣམས་དབྱར་ཁའི་
གུང་གསེང་གིས་སྒོ་བརྒྱབ་ཡོད་ལུགས་ཡང་ཡང་བརྗོད་པ་དེ་ནི་འཆར་ཅན་གྱི་ཁག་
འདོགས་བྱེད་ས་ཞིག་རེད་འདུག ང་ཚོས་ཐོག་མ་ཉིད་ནས་སློབ་ཕྲུག་ཚོ་མེད་རུང་
སློབ་ཁང་དེ་ཚོར་ལྟ་རྒྱུ་བྱས་པ་ཡིན། འོན་ཀྱང་ཁོང་ཚོས་འཇམ་མཁས་ཀྱིས་སློབ་
གྲྭ་མེད་བཞིན་དུ་ཡོད་ཁུལ་རྣམ་འགྱུར་བསྟན་པ་དང༌། ཡང་སློབ་གྲྭ་ཡོད་བཞིན་དུ་ང་
ཚོར་རྟོག་ཞིབ་བྱེད་རྒྱུར་བཀག་འགོག་བྱས་པ་ང་ཚོས་ཤེས་རྟོགས་བྱུང༌། སྐབས་
རེ་སྐད་སྒྱུར་གྱིས་སློབ་གྲྭའི་དགེ་ཆེ་བསྡད་མེད་སྟབས་ལན་འདེབས་ཐུབ་པའི་གནད་
ཡོད་མི་སྣ་གཞན་མེད་པས། སློབ་གྲྭ་ཁག་ལ་ཕྱིན་རུང་སྙིང་པོ་མེད་ཚུལ་སོགས་ཀྱི་
ཁག་འདོགས་བྱེད་ཀྱི་འདུག
གང་ལྟར་ང་ཚོའི་ལས་དོན་བསྒྲུབ་བྱ་རྣམས་ཚགས་ཚུད་དོན་འཁྱོལ་ཡོང་ཆེད་
འགོག་རྐྱེན་འདི་དག་སེལ་བའི་ཐབས་ལམ་མི་འཚོལ་ཀ་མེད་ཀྱིས་ཐ་མ་ང་ཚོས་སློབ་
གྲྭ་ཁག་༩༢ ནང་རྟོག་ཞིབ་བྱེད་ཐུབ་པ་བྱུང༌། དེའི་ཁོངས་སུ་བོད་ཀྱི་ས་ཁུལ་འདྲ་
མིན་ནང་ཡོད་པའི་སློབ་སྦྱོང་གི་བསྟི་གནས་དང༌། དེ་བཞིན་པེ་ཅིང་དང༌། ཤིས་
ཨན། ཀན་སུའུ། ལྷག་པར་ཁྲིན་དུ་ལྟ་བུའི་རྒྱལ་ཡོངས་གྲངས་ཉུང་མི་རིགས་ཀྱི་
བོད་ཡིག་སློབ་སྦྱོང་བྱེད་སའི་སློབ་གྲྭ་དང༌། ང་ཚོ་བོད་ནང་མ་ཐོན་གོང་པེ་ཅིང་དུ་
ཡུད་ཙམ་མཐོང་བའི་དམའ་རིམ་སློབ་གྲྭ་བཅས་ཡིན། དེ་བཞིན་ལྷ་སའི་ཁ་ཆེའི་སློབ་
གྲྭ་དང༌། ཨ་མདོའི་འདྲ་སྐུ་རྫོང་གི་སོག་པོའི་སློབ་གྲྭ་བཅས་ལའང་རྟོག་ཞིབ་བྱས་པ་
ཡིན། བོད་ནང་གསར་འཛུགས་བྱས་པའི་སློབ་གྲྭ་ཁག་༧༠ ལ་ལྟ་སྐོར་བྱས་པ་
དེས་ང་ཚོས་ཁུལ་དེའི་ཤེས་ཡོན་སློབ་གསོའི་གནས་སྟངས་ལ་ཞིབ་འཇུག་མཐིལ་
ཕྱིན་བྱ་རྒྱུར་ཕན་ཐོགས་ཆེན་པོ་བྱུང༌།
གསར་འཛུགས་བྱས་པའི་སློབ་གྲྭ་ཁག་༧༠ ཡོད་པ་ནས་༡༦ ལ་བོད་
ཡིག་སློབ་ཁྲིད་རྩ་བ་ནས་བྱས་མི་འདུག སློབ་གྲྭ་གཞན་བརྒྱད་ཀྱི་ནང་དམའ་རིམ་
སློབ་གྲྭ་འགྲིམས་པའི་རྗེས་སུ་བོད་ཡིག་གཞི་ནས་བསླབས་འདུག གྲོང་གསེབ་ཀྱི་
སློབ་གྲྭ་ཁག་དང༌། དམའ་རིམ་སློབ་གྲྭ་ཕལ་མོ་ཆེའི་ནང་བོད་ཡིག་སློབ་ཁྲིད་མིང་
ཙམ་དང༌། ས་ཁུལ་ཚང་མའི་ནང་ཤེས་ཡོན་གནས་ཚད་ཧ་ཅང་དམའ་པོ་རེད་
འདུག སློབ་གྲྭའི་དགེ་རྒན་དེ་ཚོའང་དམའ་རིམ་སློབ་གྲྭའི་གནས་ཚད་ལས་མེད་པས་
ཤེས་ཡོན་ཆུ་ཚད་ཧ་ཅང་དམའ་པོ་རེད་འདུག
པེ་ཅིང་དུ་རྒྱ་མིའི་དཔོན་རིགས་ཚོས་འདས་པའི་ལོ་ངོ་༢༠ རིང་བོད་ནང་
གི་ཤེས་ཡོན་ལམ་ལུགས་ཡར་རྒྱས་ཆེན་པོ་བཏང་སྟེ་ད་ཆ་སྔོན་མ་ལས་སློབ་ཕྲུག་
ལྡབ་༣༠༠ ཙམ་མང་བ་ཡོད་ལུགས་འགྲེལ་བརྗོད་བྱས་བྱུང༌། ཁོང་ཚོས་ཕྱི་
ལོ་༡༩༥༠ ལོའི་གོང་བོད་ནང་སློབ་གྲྭ་༡༣ ལས་མེད་པའི་ཚོད་དཔག་བྱེད་ཀྱི་
འདུག རྩིས་སྐོར་སྟངས་དེ་ལ་བལྟས་ན་རྒྱ་དམར་གྱིས་བོད་ལ་བཙན་འཛུལ་བྱས་
རྗེས་གཏོར་བཤིག་ཚབས་ཆེ་བཏང་བའི་སློབ་གཉེར་གྱི་བསྟི་གནས་ཁྱད་དུ་འཕགས་
པའི་དགོན་སྡེ་སྟོང་ཕྲག་མང་པོ་ཡོད་པ་དེ་དག་བརྩི་མེད་དུ་བཏང་ཡོད་འདུག དགོན་
སྡེ་རྙིང་པ་དེ་ཚོའི་ནང་བོད་ཀྱི་སྐད་ཡིག་གིས་མཚོན་པའི་ཆོས་དང་རིག་གཞུང་ཆ་
ཚང་སློབ་ཁྲིད་གནང་གི་ཡོད། རྒྱ་དམར་གྱིས་གསར་འཛུགས་བྱས་པའི་སློབ་གྲྭ་
ཁག་གི་དམིགས་ཡུལ་ངོ་མ་ནི་བོད་ཕྲུག་རྣམས་སོ་སོའི་ཆོས་དང་རིག་གཞུང་དང་
མི་རིགས་བཅས་པར་ཞེ་འཁོན་ཡོང་ཆེད་ལྟ་བ་སྒྱུར་ཐབས་བྱེད་རྒྱུ་ཡིན་འདུག རྒྱ་
དམར་གྱིས་ཕྱོགས་གཅིག་ནས་བོད་ཀྱི་སྲོལ་རྒྱུན་ཤེས་ཡོན་ལམ་ལུགས་ལ་
བསྔགས་བརྗོད་བྱེད་པ་དང༌། ཡང་ཕྱོགས་གཞན་ནས་བོད་ཀྱི་རིག་གཞུང་ལ་ཁས་
ལེན་མི་བྱེད་པ་བཅས་ཀྱི་གཡོ་ཁྲམ་བྱས་པ་དེས་བོད་ཀྱི་ཤེས་ཡོན་ལམ་སྲོལ་བཟང་
པོ་བསྐྱར་གསོ་མི་ཐུབ་པའི་གཏོར་བཤིག་ཚབས་ཆེ་བཏང་ཡོད།
གོང་དུ་བརྗོད་པའི་གནད་དོན་དམིགས་བསལ་ཅན་རེ་ཟུང་ལས། དེ་མིན་
ང་ཚོས་ལྟ་སྐོར་བྱས་པའི་སློབ་གྲྭ་ཁག་༧༠ ནང་བོད་པའི་སློབ་ཕྲུག་བརྒྱ་
ཆ་༤༠ ལས་མེད་པ་དང༌། སློབ་ཁྲིད་བྱེད་མཁན་གྱི་དགེ་རྒན་བརྒྱ་ཆ་༧༠ རྒྱ་
མི་རེད་འདུག རྒྱ་མིའི་དཔོན་རིགས་ཚོས་ང་ཚོར་སློབ་གྲྭའི་གྲངས་འབོར་སྤྲད་པ་
དེ་དང༌། དངོས་ཡོད་གནས་ཚུལ་གཉིས་རྒྱབ་འགལ་ལྟ་བུ་ཆགས་འདུག གནས་
སྟངས་དེ་རིགས་ཀྱིས་རྐྱེན་པས་ང་ཚོ་སེམས་ཁྲལ་མི་བྱེད་ཀ་མེད་གྱུར།
ཐག་རིང་གི་གྲོང་གསེབ་ཁ་ཤས་ནང་ང་ཚོ་སྐུ་ཚབ་རྣམས་ཀྱི་ལྟ་སྐོར་བྱེད་
རིང་ཁོ་ནར་དམིགས་ཏེ་རྒྱ་ལས་པ་ཚོས་སློབ་གྲྭ་གསར་འཛུགས་བྱེད་པར་བསྐྱོད་
འདུག ང་ཚོར་གུར་ནང་སློབ་གྲྭ་ཚུགས་ཡོད་པ་ཞིག་མིག་སྟོན་བྱས་བྱུང༌། དེར་ལྟ་
སྐབས་གུར་དང་། ཕྲུ་གུའི་གྱོན་ཆས། ཅོག་རྩེ། ནག་པང་སོགས་ཚང་མ་གསར་
པ་དང༌། ཐ་ན་གདན་འོག་གི་རྩྭ་ཡང་ལྗང་རྐྱང་རེད་འདུག དགེ་རྒན་གྱིས་ཡི་གེ་ཀ་
ཁ་ཡག་པོ་མི་ཤེས་པའི་ཕྲུ་གུ་ཚོར་བོད་ཀྱི་བརྡ་སྤྲོད་རིག་པའི་དཀའ་གནད་རྣམས་
འགྲེལ་བརྗོད་བྱས་སོང༌། དེ་དག་ནི་འཕྱ་སྨོད་ཁྲེལ་བགད་ཀྱི་གནས་ཡིན་པས་
ང་ཚོའི་མཉམ་དུ་ཡོད་པའི་རྒྱ་མི་དཔོན་རིགས་ཚོའང་ངོ་ཚ་ཁ་སྐྱེངས་བྱུང་བར་
མངོན། རྒྱ་ལས་པ་ཚོས་གུར་ནང་ང་ཚོར་ཉིན་དགུང་ཁ་ལག་གྲ་སྒྲིག་བྱས་འདུག ང་
ཚོ་སྐུ་ཚབ་རྣམས་ནང་ལོགས་ལ་ཡོད་དུས་དེ་ཁུལ་གྱི་བོད་མི་ཚོས་གུར་གྱི་ཕྱི་ལ་
སྐོར་བ་རྒྱག་པ་དང་། ཕྱག་འཚལ་སྨོན་ལམ་འདེབས་པ་སོགས་དད་གུས་ཀྱི་རྣམ་
འགྱུར་གསལ་པོ་སྟོན་གྱི་འདུག ཕྲན་ནས་༸གོང་ས་མཆོག་གིས་གཞིས་ལུས་བོད་
རིགས་སྤུན་ཟླ་ཚོར་བཀྲ་ཤིས་བདེ་ལེགས་ཀྱི་བཀའ་འཚམས་ཡོད་ལུགས་བརྒྱུད་
བསྒྲགས་ཀྱི་གཏམ་བཤད་ཅིག་བྱས་པ་ཡིན། དེ་རྗེས་བཟའ་ཚོ་གཉིས་ཀྱིས་ཁོང་
ཚོས་རྒྱའི་དབང་སྒྱུར་འོག་དཀའ་སྡུག་ཇི་ལྟར་མྱངས་ལུགས་ནང་དོན་བྱས་ཏེ་སྐྱོ་གླུ་
ཞིག་བཏང་སོང་བར་ང་ཚོ་ཚང་མ་མིག་ཆུ་ཤོར་བྱུང་།
དེ་ནས་ང་ཚོ་སྐབས་ཤིག་གོར་མོའི་སྟོད་བརྒྱུད་ཆུ་གཉིས་ཀྱི་བར་དུ་ཞག་ཚུགས་
བྱས་ནས་བསྡད་པ་ཡིན། འདི་ནི་ང་ཚོའི་ལས་རིམ་རེའུ་མིག་ནང་མ་གསལ་བའི་
གནས་ཚུལ་ཞིག་ཡིན། དེ་གའི་སློབ་གྲྭའི་ནང་སློབ་ཕྲུག་གཅིག་ཀྱང་མཐོང་རྒྱ་མི་
འདུག སྐབས་དེར་སྔ་དྲོའི་ཆུ་ཚོད་༡༠ པ་ཟིན་རྒྱུ་ཡིན་ཡང་དགེ་ཆེ་དེས་སློབ་ཕྲུག་
ཚོ་ཉིན་དགུང་ཁ་ལག་ལ་སོང་བ་བརྗོད་བྱུང༌། ཕྲན་ནས་ཆུ་ཚོད་ག་ཚོད་ལ་འཛིན་གྲྭ་
ཚུགས་ཀྱི་ཡོད་དམ་ཞེས་དྲིས་པར། ཁོང་གིས་ཐོག་མར་ཆུ་ཚོད་༨ པ་དང༌། དེ་
ནས་སླར་ཡང་བཟོ་བཅོས་ཀྱིས་ཆུ་ཚོད་ป པར་ཚུགས་ཀྱི་རེད་ཅེས་དང་། ཕྱེད་
ཡོལ་ཆུ་ཚོད་༢ པ་བར་ཉིན་དགུང་ཁ་ལག་གི་བར་གསེང་རེད་ཅེས་ལན་འདེབས་
བྱས་བྱུང༌། ང་ཚོས་ས་ཁུལ་དེར་རྟོག་ཞིབ་བྱེད་དུས་འཛིན་གྲྭ་ཚུགས་ཡུལ་ཡིན་ཟེར་
བ་དེ་ནི་དུས་རྒྱུན་མེ་ཤིང་འཇོག་ས་རེད་འདུག ད་ཕན་འདིར་འཛིན་གྲྭ་གཏན་ནས་
ཚོགས་མྱོང་ཡོད་བཟོ་མི་འདུག་ཅེས་ང་ཚོ་ཕན་ཚུན་གླེང་མོལ་བྱུང༌།
ནག་ཆུའི་ཁྱབ་ཁོངས་ལྕགས་མཚོའི་ཉེ་འགྲམ་བསྐང་མཚོའི་རུ་ཁག་ཏུ་སློབ་
ཕྲུག་༣༧ ལ་དགེ་རྒན་གཉིས་ལས་མེད་པའི་དམའ་རིམ་སློབ་གྲྭ་ཞིག་ལ་ལྟ་སྐོར་
བྱས་པ་ཡིན། ཁོང་ཚོའི་ནང་ནས་གཅིག་གིས་ང་ཚོའི་དྲི་བར་ལན་འདེབས་བྱེད་
འདོད་མེད་པའི་རྣམ་འགྱུར་བསྟན་བྱུང༌། འཛིན་ཁང་ཆུང་ཆུང་དེའི་ནང་སློབ་ཕྲུག་
སྡོད་སར་གདན་ཙམ་ཡང་བཏིང་རྒྱུ་མི་འདུག ལྷ་སའི་ནང་གི་དམའ་རིམ་དང་སྔོན་
འགྲོའི་སློབ་གྲྭར་ལྟ་སྐོར་བྱེད་སྐབས་ཕྲུ་གུ་ཚོ་རྐང་རྗེན་མ་དང༌། གྱོན་པ་རྩབ་ཧྲལ་
གྱོན་ཏེ་སླེལ་པོའི་ནང་ས་རྡོ་དབོར་གྱི་འདུག དེ་ལ་བལྟས་ན་ས་ཁུལ་འདིའི་སློབ་ཕྲུག་
ཚོའི་ཤེས་ཡོན་གནས་ཚད་ཧ་ཅང་དམའ་པོ་ཡིན་པ་བརྗོད་མི་དགོས།
ལྷ་ས་སྦྱར་རག་གླིང་ཁར་ང་ཚོ་སྐུ་ཚབ་ཚོས་ཕྱི་རྒྱལ་ཡུལ་སྐོར་སྤྲོ་འཆམ་པ་
ཚོར་འགྲེམས་སྟོན་ཆེད་བཙུགས་པའི་སློབ་གྲྭ་ཞིག་ལ་ལྟ་སྐོར་དུ་ཕྱིན་པ་ཡིན། དེར་
སློབ་ཕྲུག་གྲངས་༡༥༠༠ ཡོད་པ་ནས་ཕྱེད་ཀ་ལྷག་ཙམ་རྒྱ་ཕྲུག་རེད་འདུག དེར་
ཡོད་རྒྱ་མི་དཔོན་རིགས་ནས་བོད་ཕྲུག་ཚོས་གྱོན་ཆས་སྤུས་ལེགས་གྱོན་ཡོད་
ལུགས་ནན་བཤད་བྱས་བྱུང༌། རྗེས་སུ་ཤེས་རྟོགས་བྱུང་བར་སློབ་གྲྭ་དེ་ནི་པེ་ཅིང་
གཞུང་ལ་ལ་ཞེན་བྱ་རྒྱུ་མནའ་སྐྱེལ་དམ་བཅའ་བཞག་པའི་ལས་བྱེད་པའི་ཕྲུ་གུ་ཤ་
སྟག་རེད་འདུག ཀོང་པོའི་འཛིན་སྐྱོང་འོག་ཡོད་པའི་ཉིང་ཁྲི་བརྒྱད་གཅིག་ཅེས་པའི་
གྲོང་ཚོ་གསར་པ་དེར་སློབ་ཕྲུག་༤༤༡ ཡོད་པ་ནས་༢༠༠ གཏན་སློབ་
འདུག སློབ་གྲྭ་དེར་རྒྱ་གཞུང་ངམ་ས་གནས་ལས་ཁུངས་ནས་རོགས་དངུལ་གཅིག་
ཀྱང་སྤྲོད་ཀྱི་མེད་སྟབས། བཟའ་བཅའ་སོགས་ཀྱི་མཐུན་རྐྱེན་ཡོངས་རྫོགས་སློབ་
ཕྲུག་སྒེར་སོ་སོས་སྒྲུབ་དགོས་ཀྱི་ཡོད་ལུགས་དགེ་ཆེས་བརྗོད་བྱུང་།
རྒྱ་དམར་གཞུང་གིས་བོད་ནང་ཤེས་ཡོན་ཡར་རྒྱས་ཡོང་ཐབས་ཚུན་ཆད་ཟློས་
གར་འཁྲབ་པ་ལྟ་བུ་བྱེད་པའི་དཔེ་མཚོན་མང་པོ་བརྗོད་རྒྱུ་ཡོད། འོན་ཀྱང་ཁོང་ཚོས་
དེ་འདྲ་བྱས་པར་ཕན་ཐོགས་མེད་པ་གང་ལ་ཞེ་ན། བོད་དོན་ཐོག་ཐུགས་ཁུར་བཞེས་
མཁན་ཚོས་བོད་རྒྱལ་ཁབ་ནང་རྒྱ་དམག་ཆེས་མང་པོས་ཡ་ང་སྙིང་རྗེ་སྤུ་ཙམ་མེད་
པའི་ཚད་བརྒལ་གྱི་གཉའ་གནོན་བཤུ་གཞོག་འོག ཡུལ་གྱི་བདག་པོ་བོད་མི་རྣམས་
དཀའ་སྡུག་ཅི་ཆེ་མྱངས་དང་མྱོང་བཞིན་ཡོད་པའི་ཚབས་ཆེའི་དོན་རྐྱེན་ཇི་བྱུང་སྐོར་
གསལ་པོ་མཁྱེན་མུས་ཡིན།
ད་ལྟའི་ཆར་བོད་ནང་རྒྱ་མི་གཞིས་ཆགས་གནས་སྤོ་བྱེད་མཁན་ས་ཡ་བདུན་
དང་ཕྱེད་ཀ་ཡོད་པའི་ཐོག་དམག་དཔུང་༣༠༠༠༠༠ ཙམ་འབྱོར་ཡོད་པའི་གནས་
ཚུལ་བརྗོད་ཀྱི་འདུག རྒྱ་དམར་གྱི་དྲག་པོའི་དམག་དཔུང་གིས་སྐྱེས་པ་གྲངས་
འབོར་བརྒྱ་ཆ་ལྔ་ཙམ་ཞི་བའི་བསྟི་གནས་དགོན་སྡེ་ཁག་ནང་བཞུགས་ཏེ་ཆོས་ལ་
དད་ཅིང་དེང་དུས་ཀྱི་མཚོན་ཆའི་རིགས་ལག་ལེན་མེད་པར་ཞི་བདེ་བག་ཕེབས་སུ་
གནས་པའི་བོད་རྒྱལ་ཁབ་འདི་བྲན་དུ་བཀོལ་ཡོད། རང་རེ་བོད་མིའི་ཕམ་ཉེས་འདི་
ཚིག་གཅིག་ལ་བསྡུས་ནས་བཤད་ན། རྒྱ་ནག་མི་མང་སྤྱི་མཐུན་རྒྱལ་ཁབ་ཀྱིས་
བོད་ནང་ཁྲིམས་འགལ་གྱི་ཐོག་ནས་བཙན་འཛུལ་བྱས་པ་ཞིག་དང༌། ཇི་སྲིད་རྒྱ་
དམར་གྱི་དྲག་དཔུང་བོད་ལ་གནས་པ་དེ་སྲིད་དུ་ཁོང་ཚོས་བཅོས་མའི་རྣམ་པ་ཇི་
ལྟར་བསྟན་ཡང་བོད་མི་ཚོར་ཕམ་ཉེས་མུ་མཐུད་འབྱུང་རྒྱུ། རྒྱའི་དཔུང་ཤུགས་ཇི་
ཙམ་རྒྱུན་རིང་གནས་པ་དེ་ཙམ་གྱིས་གནས་སྟངས་ཇེ་ཞན་ཇེ་སྡུག་ཏུ་འགྲོ་རྒྱུ་ཡིན་
པ་བརྗོད་མི་དགོས་པ་རེད། རྒྱ་དམར་གྱིས་མི་སེར་སྤེལ་བའི་རིང་ལུགས་ལ་བརྟེན་
ནས་བོད་རྒྱལ་ཁབ་ཏུ་བཙན་འཛུལ་གྱིས་བོད་ཀྱི་བདག་པོ་བོད་མི་རྣམས་སྡེབ་
གསོད་བཏང་བ་དང༌། བོད་ཀྱི་ཆོས་དང་རིག་གཞུང་རྣམས་འཆར་གཞི་དང་ལྡན་
པའི་སྒོ་ནས་རྩ་གཏོར་བཏང་དང་གཏོང་བཞིན་ཡོད་པ་ནི་མི་རྣམས་ཀྱི་བློ་ཡུལ་ལས་
འདས་པ་ཞིག་རེད།
ང་ཚོས་ཟླ་བ་གསུམ་རིང་ལྟ་སྐོར་འགྲུལ་བཞུད་བྱས་པ་བརྒྱུད་རང་རེ་
བོད་མི་ཚོར་ཕམ་ཉེས་ཇི་ལྟར་བྱུང་བ་རྣམས་མངོན་སུམ་མིག་མཐོང་ལག་ཟིན་
བྱུང༌། བོད་ཀྱི་རང་བྱུང་ཐོན་ཁུངས་རྣམས་འཆར་གཞི་གོ་རིམ་ལྡན་པའི་སྒོ་ནས་
གང་བྱུང་སྔོག་འདོན་བྱེད་པ་དོན་དངོས་ལོ་རྒྱུས་དང་རྒྱུ་མཚན་དུ་མས་ར་སྤྲོད་བྱེད་
ཐུབ། བོད་ཀྱི་ཤིང་ནགས་ཡོངས་རྫོགས་གཅོད་འབྲེག་གིས་ས་ཆ་སྐྱ་ཐེར་དུ་བསྒྱུར་
བ་དང་། ཡངས་ཤིང་རྒྱ་ཆེའི་ས་ཞིང་རྣམས་བྱེ་ཐང་དུ་སྒྱུར་བཞིན་འདུག ཁོང་ཚོས་
ཉི་ཧོང་ལྟ་བུ་ཕྱིའི་རོགས་རམ་ལ་བརྟེན་ནས་བོད་ཀྱི་རང་བྱུང་གཏེར་ཁ་ཁག་གང་བྱུང་
སྔོག་འདོན་བྱས་ཏེ་བཀོལ་སྤྱོད་ཀྱིས་རྩ་གཏོར་གཏོང་བའི་ཐབས་བྱུས་འདིས་བོད་མི་
ཚོར་གྱོང་གུན་ཆེན་པོ་འཕོག་རྒྱུ་ཡིན་པ་གསལ་པོ་ཡིན།
རྒྱ་དམར་ནས་བོད་ནང་གཞུང་ལམ་ཁག་དང༌། ཟམ་པ། ཁང་པ་སོགས་
འཛུགས་སྐྲུན་བྱས་ཏེ་ཡར་རྒྱས་བཏང་ལུགས་བཤད་པ་དེ་ནི་ངོ་ཚ་ཁྲེལ་གཞུང་མེད་
པའི་རྫུན་གཏམ་ཞིག་རེད་ཅེས་སླར་ཡང་བརྗོད་རྒྱུ་ཡིན། སྐྱེལ་འདྲེན་གྱི་བརྒྱུད་
ལམ་ཡར་རྒྱས་བཏང་བ་དེ་ཡང་རྒྱ་མི་ཕོན་ཆེ་བོད་ནང་གནས་སྤོ་དང༌། འཆར་གཞི་
དང་ལྡན་པའི་ཐོག་ནས་བོད་ཀྱི་ཐོན་དངོས་རྣམས་འཕྲོག་བཅོམ་བྱ་རྒྱུའི་ཆ་རྐྱེན་
བསྐྲུན་པ་ཞིག་ཡིན། གསར་རྒྱག་བྱས་པའི་ཁང་པ་དེ་ཚོ་ནི་རྒྱ་མི་གཞིས་ཆགས་
པ་དང༌། རྒྱའི་དཔོན་རིགས་རྣམས་དང་འབྲེལ་བ་ཟབ་པོ་ཡོད་པའི་བོད་མི་ཉུང་ཤས་
ལ་བགོ་འགྲེམས་བྱས་འདུག
ས་ཞིང་ལེགས་པ་ཚང་མ་རྒྱ་མི་ཚོས་འདེབས་ལས་བྱས་ཏེ་རྒྱ་མི་གཞིས་ཆགས་
པ་སྟོང་ཕྲག་མང་པོར་བཟའ་བཅའི་མཐུན་རྐྱེན་མཁོ་འདོན་དང༌། ཟས་རིགས་རྣམས་
ཕྱིར་ཚོང་བྱེད་པ་ལས། ཡུལ་གྱི་བདག་པོ་བོད་མི་རྣམས་བཀྲེས་སྐོམ་སོགས་ཀྱིས་
མནར་ཏེ་མང་པོ་རྐྱེན་འདས་སུ་གྱུར་འདུག རྒྱ་དམར་ནས་རྨ་ཆུ་ཁུལ་གྱི་ས་ཁུལ་གྲང་
སར་ལོ་རེ་འཆར་ཅན་ལུག་གྲངས་༣༠༠༠ དང༌། གཡག་གྲངས་༧༣༠༠ ཙམ་
བསད་དེ་བཤས་ར་བཙུགས་ཡོད་པ་ང་ཚོར་མིག་སྟོན་བྱས་བྱུང༌། ཤ་དམར་དེ་
དག་ནི་ཨ་རབ་སོགས་ཕྱིའི་རྒྱལ་ཁབ་འདྲ་མིན་ལ་ཕྱིར་ཚོང་བྱེད་ཀྱི་ཡོད་འདུག དེ་
དང་ཕྱོགས་མཚུངས་ཤ་དང༌། བལ། སྤུ། པགས་པ་བཅས་རྒྱ་མི་ཚོར་མཁོ་སྤྲོད་
ཆེད་ལོ་རེ་འཆར་ཅན་རྡོ་ལན་རྫོང་ཟེར་བར་ལུག་གྲངས་༤༠༠༠༠ དང༌། གཡག་
གྲངས་༤༠༠༠༠ ཐམ་པ་བཤས་གཏོང་གི་ཡོད་འདུག འདི་ནི་གནད་དོན་མང་པོའི་
ཁྲོད་ཀྱི་དཔེ་མཚོན་གཉིས་ཙམ་ཞུས་པ་ཡིན།
ང་ཚོ་བོད་ནས་ཕྱིར་ལོག་མ་བྱས་གོང་ཕྲན་ནས་རི་སྐྱེས་སྲོག་ཆགས་དང༌། རྩི་
ཤིང་ནགས་ཚལ་ལ་དཔར་ཞིག་བརྒྱབ་ཆོག་པའི་རེ་བ་བཏོན་པ་ཡིན། རང་ཉིད་
གཞོན་ནུའི་སྐབས་བོད་ནང་མི་ལས་རི་སྐྱེས་སྲོག་ཆགས་མང་བ་དང༌། རྩི་ཤིང་འདྲ་
མིན་གྱིས་ཁེངས་ཏེ་ཡོད་པ་རྣམས་ཡིད་ལ་ལྷང་ངེར་གསལ་ཞིང༌། ད་ཆ་དེ་སྔོན་རང་
ཉིད་བྱིས་པའི་སྐབས་ཀྱི་ཤྭ་བ་དང་གཙོད་སོགས་བདག་མེད་ཀྱི་རི་དྭགས་རྣམས་
མཐོང་རྒྱུ་མེད་པར་མ་ཟད། བོད་ནང་སྐད་གྲགས་ཡོད་པའི་བྱ་རིགས་ཁྲུང་ཁྲུང་སྐེ་
ནག་ཀྱང་མཐོང་རྒྱུ་མི་འདུག
དེ་ལྟར་ཁོང་ཚོས་ཁས་ལེན་དམ་བཅའ་དང་རྒྱབ་འགལ་གྱིས་བོད་ནང་གནས་
སྟངས་ཇེ་ཞན་ཇེ་སྡུག་ཏུ་བཏང་ཡོད་པར་མ་ཟད། གཞུང་འབྲེལ་གྱི་ལས་དོན་ཚང་མ་
རྒྱ་ཡིག་ཐོག་ནས་གཏན་འབེབས་བྱས་ཏེ་བོད་ཡིག་ལ་མཐོང་དང་རིན་ཐང་གང་ཡང་
མེད་པ་བཟོས་ཡོད།
ཞིང་འབྲོག་མི་མང་ཐོ་འགོད་བྱས་པ་རྣམས་གྲོང་སྡེ་ལས་ཁུངས་དང༌། ཐོན་སྐྱེད་
རུ་ཁག་བཅས་སོ་སོར་དབྱེ་བགོས་ཀྱིས་ལས་མི་སོ་སོའི་ནུས་པ་དང་འཇོན་ཐང་ལ་
དཔགས་པའི་ཆུ་སྙིགས་གསོག་མཛོད་བཟོ་རྒྱུ་དང༌། བཙོག་ཆུ་རྒྱུག་སའི་ཡུར་བུ་
བཟོ་རྒྱུ། ཆུ་མཛོད་གསར་བཟོ་བྱ་རྒྱུ་བཅས་ཀྱི་ལས་བགོས་བརྒྱབ་འདུག དཔེར་ན་
གཞིས་ཀ་རྩེར་གནས་སྡོད་བྱེད་མཁན་བོད་མི་ཚོར་རྒྱལ་རྩེ་དང་གཞིས་རྩེའི་བར་གྱི་
གཙང་པོའི་ཁ་ཞེང་ཆུང་དུ་གཏོང་ཆེད་ཆུ་རགས་ཀྱི་ལས་ཀར་བཙན་འདེད་བྱས་ཏེ་
ངལ་རྩོལ་ཧ་ཅང་ལྕི་པོ་བསྐུལ་ཡོད། དབྱར་ཁ་ཆར་ཞོད་སྐབས་གཙང་ཆུ་རྒྱས་ཏེ་ཆུ་
རགས་མེལ་ལེ་སུམ་ཅུ་ཙམ་ཆུ་ལོག་གིས་ཁྱེར་སྟབས་བོད་མི་མང་པོ་དཀའ་ཉེན་ཆེ་
བའི་ལས་ཀ་འདིའི་རྐྱེན་པས་འདས་གྲོངས་སོང་བ་དང༌། འགའ་ཞིག་ས་རྡོ་ལྗིད་པོ་
སྒལ་པར་བསྐུར་བའི་རྐྱེན་གྱིས་སྒལ་ཚིགས་ཆག་པ་སོགས་ཀྱང་བྱུང་འདུག
གྲོང་ཁྱེར་ནང་གི་མི་གཟུགས་ཐང་གོ་འཕེར་རྣམས་ཁང་པ་གསར་རྒྱག་གི་ཨར་
ལས་དང༌། ལམ་བཟོ། འཕྲལ་མཁོའི་གནམ་གྲུ་འབབ་ཐང་བཟོ་རྒྱུ། ཏར་འཕྲིན་
དང་གློག་སྐུད་ཀྱི་ཀ་བ་འཛུགས་རྒྱུ་སོགས་ལས་ཀ་དཀའ་ངལ་ཆེ་བ་ཚང་མ་བསྐུལ་
བ་དང་། ཁོང་ཚོར་ཉིན་རེ་གླ་ཆ་སྒོར་ཟུར་གཅིག་དང་ཕྱེད་ཀ་ནས་གཉིས་དང་ཕྱེད་
ཀ་མ་གཏོགས་སྤྲོད་ཀྱི་མེད་ཚོད། གླ་དངུལ་སྤྲོད་ལེན་ལ་དམ་བསྒྲགས་སྟངས་འཛིན་
ཅི་ཆེས་དངོས་ཟོག་ཉོ་ཆེད་དངུལ་འཛིན་ཞིག་སྤྲོད་ཀྱི་ཡོད་འདུག ལམ་ལུགས་
འདིས་བོད་མི་ཚོས་དངུལ་ཕྲན་བུ་གསོག་འཇོག་ཐུབ་ཀྱང་རང་འདོད་ལྟར་ཟས་གོས་
ཉོ་རྒྱུ་ཁག་པོ་ཆགས་ཡོད་འདུག
ཁང་པ་གླ་རྒྱུར་རིན་གོང་ཆེ་བའི་དབང་གིས་བོད་པ་ལས་མི་རྣམས་ཤིང་ཁང་ངམ་
ཡང་ན་ས་ཕག་གི་ཁང་ཆུང་གོག་རོའི་ནང་སྡོད་དགོས་ཐུག་འདུག ལམ་གཞུང་ཁག་
ཏུ་ལས་ཀ་བྱེད་མཁན་རྒྱ་བོད་གཉིས་ཀ་ཡོད་པ་མཐོང་བྱུང༌། འོན་ཀྱང་རྒྱ་མི་རྣམས་
གྱོན་ཆས་ཡག་པོ་ཡོད་པར་མ་ཟད་གཟུགས་ཁམས་བདེ་ཐང་སྐྱོན་མེད་དང་། བོད་མི་
རྣམས་གྱོན་ཆས་རྩབ་རལ་དང་ལུས་པོ་ཡང་ནད་གཅོང་སྐྱོ་པོ་ལྟ་བུ་འདུག
འགྲོ་ལམ་ཁག་ཡར་རྒྱས་བཏང་བ་ལྟར་གཞུང་ལམ་མང་ཆེ་བར་འགྲུལ་
འཁོར་གྱིས་ཁེངས་འདུག འོན་ཀྱང་འགྲུལ་འཁོར་དེ་དག་བཅིངས་འགྲོལ་དམག་
མི་དང༌། དམག་སྒར་ཁག་གི་མཁོ་ཆས་དངོས་པོ་བཅས་སྐྱེལ་འདྲེན་ཆེད་དུ་ཡིན་
པ་དང༌། དམག་མིའི་སྣུམ་འཁོར་ཆེན་པོ་དེ་ཚོ་རྒྱ་ནག་ཏུ་ཕྱིར་ལོག་སྐབས་བོད་
ཀྱི་ས་ཁུལ་ཁག་གི་ཐོན་སྐྱེད་འབྲུ་རིགས་དང༌། སྒོ་ཕྱུགས་སེམས་ཅན། རྩ་ཆེའི་
གཏེར་དངོས་སྔོག་འདོན་བྱས་པ་ཚང་མ་རྒྱ་ནག་ནང་འོར་འདྲེན་བྱེད་ཀྱི་ཡོད་
སོགས་དོ་སྣང་བྱུང༌།
ལས་མི་རུ་ཁག་ཟེར་བ་དེ་ནི་ཕྱི་ལོ་༡༩༥༩ ལོའི་གོང་བོད་གཞུང་གི་གཞུང་
ཞབས་སོགས་ལས་གནས་ཡོད་པའི་མི་སྣ་ལས་གྲུབ་པ་ཞིག་ཡིན་པ་དང༌། ཁོང་ཚོ་
རྒྱ་དམར་གྱིས་འཛིན་བཟུང་བཙོན་འཇུག་རྗེས་མཁར་དབང་གཞུང་བཞེས་དང་སྡོད་
གནས་སོགས་རྩ་གཏོར་བཏང་བར་བརྟེན། དུས་བཀག་ཉེས་ཆད་གཙང་སྟེ་གློད་
འགྲོལ་གཏོང་སྐབས་རང་གནས་སུ་ནང་མི་ཚོའི་སར་ལོག་ཐུབ་རྒྱུ་ཁག་པོ་ཆགས་
ཡོད་འདུག རྒྱ་དམར་གྱིས་བཙན་ཤེད་དང་ངལ་རྩོལ་སྐུལ་འདེད་ཁོ་ན་བྱས་པའི་
ལས་མི་འདི་དག་ནི་བོད་རྒྱལ་ཡོངས་ནང་ལས་གླ་དམའ་ཤོས་ཀྱི་ངལ་རྩོལ་བ་ཞིག་
ཆགས་ཡོད། ང་ཚོས་ལས་མི་རུ་ཁག་དེ་ཚོ་དང་ཐུག་འཕྲད་བྱེད་རྒྱུའི་འབད་བརྩོན་
བྱས་ཀྱང་ཐུག་མ་བཅུག གཞིས་རྩེ་ཨེ་མ་སྒང་གི་ལས་མི་ཡོད་སར་བསྐྱོད་རྩིས་བྱས་
ཀྱང་ནམ་དུས་ཆར་ཞོད་ཆེ་བས་གཙང་ཆུ་བརྒལ་མི་ཐུབ་པ་དང༌། དེ་བཞིན་བོད་
མི་ཤིང་ནགས་གཅོད་འབྲེག་བྱ་ཡུལ་ཀོང་པོ་ཧྥ་མུ་ཁྲང་དུ་ཡོད་པའི་དམག་སྡེར་ལྟ་
རྒྱུའི་རེ་བ་བཏོན་ཡང༌། འགྲོ་ལམ་ཡག་པོ་མེད་ཚུལ་སོགས་ལན་འདེབས་གཅིག་
མཚུངས་བྱས་ཏེ་བཏང་མ་བྱུང༌། ཤིང་སྣ་གཅོད་འབྲེག་བྱས་པ་དེ་དག་བོད་མིར་བེད་
སྤྱོད་བྱེད་དབང་མེད་པར་དོས་སྐྱེལ་རླངས་འཁོར་ནང་བླུགས་ཏེ་རྒྱ་ནག་ལ་འོར་འདྲེན་
བྱེད་ཀྱི་ཡོད་འདུག
ྋསྐུ་ཚབ་ཐེངས་གཉིས་པའི་གཟིགས་སྐོར་སྐབས་གློ་བུར་ཛ་དྲག་གི་དོན་རྐྱེན་
ཞིག་བྱུང་འདུག དེ་ནི་ྋསྐུ་ཚབ་རྣམ་པ་དགའ་ལྡན་དགོན་པ་ཆགས་ཤུལ་གྱང་རོར་
གཟིགས་སྐོར་ལ་ཕེབས་སྐབས་བོད་མི་གཅིག་གིས། ྋགོང་ས་ྋསྐྱབས་མགོན་
ཆེན་པོ་མཆོག་སྐུ་ཚེ་ཁྲི་ལོ་ནས་ཁྲི་ལོ་བར་དུ་བརྟན་པར་ཤོག ཅེས་སྐད་འབོད་
ཤུགས་ཆེ་བྱས་འདུག རྒྱ་དམར་གྱི་ཉེན་རྟོག་པས་བོད་མི་དེ་འཛིན་བཟུང་བཙོན་
འཇུག་དང༌། ྋསྐུ་ཚབ་རྣམ་པ་འཕྲལ་དུ་རྒྱ་གར་ལ་ཕྱིར་ལོག་བྱེད་དགོས་ཞེས་
བཤད་འདུག དེར་བརྟེན་རྒྱ་མི་ལས་བྱེད་ཚོས་ང་ཚོ་ཐོག་མའི་ཆར་ལྷ་སར་འགྲོ་
རྒྱུའི་ཆོག་མཆན་མ་སྤྲད་པར་ནག་ཆུ་དང་གཞིས་ཀ་རྩེར་ཐད་ཀར་ཁྲིད་བྱུང༌། དེ་
སྐབས་གཅེན་པོ་བགྲེས་པ་ཐུབ་བསྟན་འཇིགས་མེད་ནོར་བུ་ལགས་སྐུ་སྒེར་གྱི་
ཐོག་ནས་བོད་ལ་གཟིགས་སྐོར་དུ་ཕེབས་ཏེ་ལྷ་སར་ཡོད་པས། ཁོང་ཚོས་བསམ་
ཤེས་ཡིན་ཁུལ་གྱིས་གཅེན་པོར་ཞལ་དཔར་ཐོག་བཀའ་མོལ་ཞུ་རྒྱུའི་ཆོག་མཆན་
སྤྲད་བྱུང༌། ཕྲན་ནས་རྒྱ་དཔོན་ཚོར་གཅེན་པོ་བགྲེས་པ་ལྷ་ས་ནས་ཕྱིར་ཕེབས་མ་
གནང་གོང་མཇལ་འཕྲད་ཞུ་རྒྱུའི་ཆོག་མཆན་སྤྲོད་རོགས་བརྗོད་པར། ཁོང་ཚོས་
ཉིན་གཅིག་རིང་གཞིས་ཀ་རྩེ་ནས་ལྷ་སར་བསྐྱོད་ཆོག་པ་དང༌། དེ་ནས་ཕྱིར་ལོག་བྱ་
དགོས་བརྗོད་པར་ཕྲན་རང་ཧང་སང་བྱུང༌། དུས་ཡུན་ཆུ་ཚོད་ཁ་ཤས་རིང་གཅེན་པོ་
སྟངས་དཔྱལ་གཉིས་དང་ལྷན་དུ་བཀའ་མོལ་ཞུ་རྒྱུ་བྱུང་བ་ལྟར་ང་ཚོས་ལྟ་སྐོར་བྱས་
པའི་མཐོང་ཚུལ་དང་། རྒྱ་དམར་གྱི་གདུག་རྩུབ་བྱ་སྤྱོད་རྣམས་ཞུས་པ་ཡིན།
མཐའ་མཇུག་ང་ཚོ་སྐུ་ཚབ་རྣམས་ལྷ་སར་བདུན་ཕྲག་གཉིས་རིང་ལྟ་སྐོར་བྱེད་
རྒྱུ་བྱུང༌། ང་ཚོ་རྒྱལ་ས་ལྷ་སར་འབྱོར་སྐབས་བོད་མི་ཚོས་འཚང་ག་ཤིག་ཤིག་
གིས་དགའ་བསུ་ཞུས་བྱུང༌། ཕྲན་ནས་༸གོང་ས་མཆོག་སྐུ་ཁམས་བདེ་པོ་ཡིན་པ་
དང༌། གཞིས་བྱེས་བོད་མི་གཉིས་ཀ་བོད་འདི་འཆིང་རྒྱ་ལས་གྲོལ་ཐབས་བྱེད་རྒྱུའི་
མངོན་འདོད་གཅིག་གྱུར་ཡིན་པ་སོགས་གཏམ་བཤད་བྱས་པ་ཡིན། དེ་ནུབ་མཚན་
མོ་སྐད་སྒྱུར་གྱིས་ཕྲན་འབོད་པར་ཡོང་སྟེ་ང་ཚོའི་ལྟ་སྐོར་གྱི་འགོ་བྱེད་རྒྱ་མོ་དེའི་སར་
ཁྲིད་བྱུང༌། ཁོང་གིས་ཁྱེད་ནས་བོད་མི་ཚང་མའི་དམིགས་ཡུལ་གཅིག་པ་ཡིན་སྐོར་
བཤད་པའི་དོན་གནད་ཇི་ཡིན་འདྲི་རྩད་ནན་པོ་བྱེད་ཀྱི་འདུག ཕྲན་ནས་བོད་མི་ཡིན་
ཕྱིན་གཞིས་བྱེས་གང་དུ་གནས་ཡོད་ཀྱང་༸ གོང་ས་ྋསྐྱབས་མགོན་ཆེན་པོས་བོད་
མི་ཚང་མའི་བདེ་དོན་ཆེད་ཐུགས་ཁུར་བཞེས་བཞིན་ཡོད་ལུགས་སོགས་བརྗོད་པ་
ཡིན། ཐ་མ་དམིགས་ཡུལ་ཞེས་པའི་ཚིག་འདི་ཡང་བསྐྱར་བེད་སྤྱོད་བྱེད་མི་ཆོག་
ཅེས་བརྗོད་བྱུང༌།
ང་ཚོའི་ལྟ་སྐོར་འདིས་གཞིས་ལུས་བོད་མི་ཚོར་སེམས་འགུལ་ཐེབས་པོ་
བྱུང་སོང༌། རྒྱ་ལས་པ་ཚོས་ང་ཚོ་སྐུ་ཚབ་རྣམས་ཐོན་པའི་ཞོགས་པ་བོད་མི་འདུ་
འཛོམས་བྱ་རྒྱུ་ཚང་མ་བཀག་འགོག་བྱས་པར་བརྟེན། བོད་མི་ཚོས་ང་ཚོ་ཐ་མའི་
ཐུག་འཕྲད་ཆེད་དེ་ནུབ་དགོང་དྲོ་ནས་འཛོམས་རྒྱུ་བྱས་འདུག ཕྲན་ནས་དེ་སྔོན་
བཤད་པའི་སྐད་ཆའི་ཚིག་ཇི་མ་ཇི་བཞིན་ཐོག་ཁོང་ཚོར་གཏམ་བཤད་ཅིག་བྱས་པ་
ཡིན། སྐབས་དེར་རྒྱ་ལས་པ་ཚོས་གང་ཡང་བཤད་མ་སོང་རུང་སང་ཉིན་ང་ཚོ་ཐོན་
གཏན་འཁེལ་ཡོད།
ཡང་རེས་གཟའ་ཉི་མ་ཞིག་ལ་དགེ་འདུན་པ་ཁ་ཤས་ཀྱིས་ང་ཚོ་ཇོ་ཁང་ནང་
མཆོད་མཇལ་ཞུ་བར་ཁྲིད་རྒྱུར་བསུ་བར་ཕེབས་བྱུང༌། ང་ཚོས་སྲུང་བྱ་བ་གསང་
བའི་ལས་བྱེད་དེ་ཚོས་མ་ཤེས་པ་བྱས་ཏེ་ཇོ་ཁང་ནང་ཕྱིན་པ་ཡིན། དགེ་འདུན་པ་
ཚོས་སྐུ་བརྙན་འདི་དང་དེ་ལ་རིག་གནས་གསར་བརྗེའི་སྐབས་མདེའུ་ཕོག་ལུགས་
ཀྱི་འགྲེལ་བཤད་དང་འབྲེལ་མིག་སྟོན་གནང་བྱུང༌། དུས་ཡུན་སྐར་མ་ཁ་ཤས་
སོང་རྗེས་རྒྱ་མི་ལས་བྱེད་དེ་ཚོ་ཇོ་ཁང་དུ་ཡོང་ནས་དགེ་འདུན་པ་དེར། དེ་རིང་
རེས་གཟའ་ཉི་མ་ལས་སེང་སྐབས་ཁྱེད་རང་གིས་ག་རེ་བྱས་ནས་སྒོ་ཕྱེས་པ་ཡིན་
ཞེས་གཤེ་གཤེ་བཏང་སོང་། ངོས་རང་གི་བསམ་པར་ཁོང་ཚོས་ཆོས་དད་རང་
མོས་ཞེས་བཤད་པ་དེ་ནི་བདུན་རེའི་ལས་ཀའི་དུས་ཚོད་ལ་ལྷ་ཁང་རྣམས་སྒོ་ཕྱེ་
བ་དང༌། བོད་མི་ཚོས་ང་ཚོ་ཇོ་ཁང་སོགས་ལ་མཆོད་མཇལ་འཁྲིད་ཐུབ་པའི་དུས་
ཚོད་ཡག་ཤོས་ལ་སྒོ་རྒྱག་པ་བཅས་ཀྱི་བསམ་བློ་གཏོང་སྟངས་དེ་ནི་གླེན་རྟགས་
ཚ་པོ་ཞིག་ཡིན་པ་ཤེས་བྱུང༌། གོ་ཐོས་ལྟར་བྱས་ན་བོད་མི་ཚོས་སྐུ་གསུང་ཐུགས་
རྟེན་གྱི་སྤྱན་སྔར་མཆོད་མེ་ཕུལ་བའི་མར་ཁུ་རྣམས་དགོང་དྲོ་ལྷ་ཁང་སྒོ་བརྒྱབ་
རྗེས། སྣུམ་འཁོར་ནང་ཕྱིར་ཁྱེར་ནས་ཏན་ཤིང་བཟོ་གྲྭ་སོགས་ལ་འཚོང་གི་ཡོད་
བཟོ་འདུག ད་དུང་ཁོང་ཚོས་བོད་མི་ཆོས་དད་པ་ཚོས་བག་མེད་ལོངས་སྤྱོད་བྱེད་
ཀྱི་ཡོད་ཚུལ་བཤད་ཀྱི་ཡོད།
ཀོང་པོའི་ནང་རྒྱ་མི་སྟོང་ཕྲག་མང་པོ་གནས་སྡོད་བྱས་འདུག་པར་ཕྲན་རང་ཧང་
སང་བྱུང༌། གྲོང་རྡལ་གྱི་ཁོར་ཡུག་མཛེས་ཤིང་གནམ་གཤིས་ཚ་གྲང་སྙོམ་པོ་འདུག་
ཀྱང་བོད་མི་རེ་ཟུང་ལས་སྡོད་མཁན་མེད་ཚོད། དེ་གར་གནས་སྡོད་བྱེད་མཁན་བོད་
མི་ཚོའི་ས་སྐལ་ཚང་མ་རྒྱ་མི་གཞིས་ཆགས་པ་ཚོས་འཕྲོག་སྟེ་བཟོ་གྲྭ་འཛུགས་སྐྲུན་
བྱས་པའི་ཁོངས་སུ་བལ་གྱི་མལ་གཟན་བཟོ་གྲྭ་གཅིག་ཡོད་འདུག བོད་ནང་དུས་
ཡུན་ཟླ་བ་གསུམ་ཙམ་ལྟ་སྐོར་བྱེད་རིང་ཕྲུ་གུ་དང་བུད་མེད་མང་པོ་ཐུག་འཕྲད་བྱུང་
ཡང༌། ཕྲུ་གུ་དམར་འབྱར་དང་བུད་མེད་སྦྲུམ་མ་དེ་ཙམ་མཐོང་རྒྱུ་མི་འདུག
བོད་ནས་ཐོན་ཏེ་རྒྱ་ནག་གི་ཁྲིན་དུ་གྲོང་ཁྱེར་ལ་འབྱོར་སྐབས་དེ་སྔོན་ལྷ་
ལྡན་རྒྱལ་སར་བདུན་ཕྲག་གཉིས་སྡོད་རིང་མཚན་མོ་གཉིད་མ་ཁུག་པ་དང་། དེ་
བཞིན་ཁུལ་དེའི་ཁ་ལག་ཞག་ཚི་ཆེ་དྲགས་པའི་དབང་གིས་ཁ་ཟས་འཇུ་མ་ཐུབ་པ་
བཅས་ངལ་དུབ་ཅི་ཆེས་ཉལ་ཏེ་སྡོད་དགོས་བྱུང༌། རྒྱ་རིགས་ལས་བྱེད་ཚོས་
ང་ཚོ་གྲུའི་ཙིའི་བཟོ་གྲྭ་དང༌། གཡང་ཊིའི་བཟོ་གྲྭ། པེ་ཅིང་གི་ལྕགས་རི་རིང་
པོ་Great Wall བཅས་ལ་ལྟ་སྐོར་ཆེད་མགྲོན་འབོད་བྱས་བྱུང་ཡང་ཁས་ལེན་
བྱེད་ཐབས་བྲལ།
བོད་ནང་ལྟ་སྐོར་བྱས་པ་དེས་ང་ཚོ་བྱེས་འབྱོར་བོད་མི་རྣམས་རྒྱ་གར་ནང་
གནས་སྡོད་བྱ་རྒྱུ་བྱུང་བ་འདི་ནི་ཇི་ཙམ་བསོད་ནམས་ཆེན་པོ་ཡིན་པ་ཤེས་བྱུང༌། ང་
ཚོ་བོད་མི་རྣམས་རང་གི་རྒྱལ་ཁབ་ནང་འགྲོ་འདུག་སྤྱོད་གསུམ་གང་བྱས་རང་དབང་
ཡིན་རུང༌། ཕྱི་མི་ཞིག་གིས་དབང་བསྒྱུར་བྱས་ཏེ་ང་ཚོར་མགྲོན་པོ་ལྟ་བུར་ངོས་
འཛིན་བྱས་པ་དང༌། གཞིས་ལུས་བོད་མི་རྣམས་བྲན་གཡོག་ཏུ་བཀོལ་སྤྱོད་བྱེད་
པའི་གནས་ཚུལ་ཉིན་རེ་བཞིན་ཇེ་གསལ་དུ་འགྲོ་བས། དེ་སྔོན་ནས་བོད་ཡར་རྒྱས་
བཏང་ཚུལ་གྱི་རྫུན་གཏམ་བཤད་པར་ང་ཚོས་ཡིད་ཆེས་ག་ལ་བྱེད་ཐུབ། སྐབས་རེ་
ཁོང་ཚོའི་གསར་གཏོད་ཀྱི་ལས་དོན་ཁག་ལའང་བདེན་རྫུན་ཇི་ཡིན་བློ་དོགས་སྐྱེ་བ་
དང་། ལམ་ལུགས་དེའི་འོག་ནས་ང་ཚོའི་རེ་འདོད་འགྲུབ་རྒྱུ་ཡིད་ཆེས་དཀའ་བའི་
གནས་སུ་གྱུར། ཁོང་ཚོས་རྒྱ་མི་རིགས་ཁྱད་དུ་འཕགས་པ་ཡིན་པ་དང༌། བོད་མི་
ཚོ་གྲངས་ཉུང་མི་རིགས་རིན་ཐང་གང་ཡང་མེད་པ་ཞིག་ཏུ་བརྩི་ཡི་འདུག དེ་བཞིན་
ཁོང་ཚོས་བོད་ཀྱི་ཁྱད་ནོར་ཕུན་སུམ་ཚོགས་པ་རྣམས་གང་བྱུང་བེད་སྤྱོད་བྱེད་པ་
དང༌། ད་དུང་བོད་མི་རྣམས་རྗེས་ལུས་དང་མཐའ་འཁོབ་ལུང་ཁུག་ཤེས་ཡོན་མེད་
པའི་མི་རིགས་སུ་བརྩིས་ཏེ་བྲན་དུ་བཀོལ་ཐབས་བྱེད་ཀྱི་ཡོད།
བོད་མི་ཁག་གཅིག་གིས་བོད་ཀྱི་རྩ་དོན་སྲུང་སྐྱོབ་དང༌། ཕམ་ཉེས་ཀྱི་གནས་
སྟངས་ལ་འགྱུར་བ་ཡོང་རེ་བྲལ་བའི་ཚོར་སྣང་གིས་བོད་ཀྱི་བདེན་མཐའ་གསལ་
རྒྱུའི་རེ་བ་ཆུང་དུ་འགྲོ་བ་ལྟ་བུ་སྣང་ཡང༌། དོན་དངོས་ཐོག་བོད་མི་ཚོའི་སེམས་
ཤུགས་གོང་བུ་གཅིག་སྒྲིལ་དང༌། སྤྱི་ནོར་ྋགོང་ས་ྋསྐྱབས་མགོན་ཆེན་པོ་མཆོག་
དང༌། བཙན་བྱོལ་བོད་གཞུང་ལ་དད་དམ་ལར་ཞེན་ཆེན་པོ་བཅངས་བཞིན་ཡོད་པ་
གསལ་པོ་རེད། གང་ལྟར་ཁོང་ཚོས་མི་ལོ་༣༠ ཙམ་རིང་བོད་དོན་འཐབ་རྩོད་
ཆེད་རྒྱ་དམར་གྱི་དྲག་གནོན་འོག་དཀའ་སྡུག་ཚད་མེད་མྱོང་དགོས་བྱུང་བའི་དབང་
གིས་བོད་མི་མང་པོ་ཞིག་གི་ཚེ་སྲོག་ཤོར་ཡོད། རྒྱ་མིའི་རྒྱུག་ཁྱི་བྱེད་མཁན་བོད་
མི་ཐ་ཤལ་འགའ་ཞིག་གིས་ངོ་ཚ་ཁྲེལ་གཞུང་མེད་པར་རྒྱ་དམར་བཙན་འཛུལ་བའི་
རེ་འདོད་བསྒྲུབ་ཆེད་གང་ཡང་བྱེད་སྲིད་པ་ཡིན། རྒྱལ་ཞེན་མེད་པའི་མི་འདི་ཚོ་
བོད་ཙམ་མ་ཡིན་པར་རྒྱལ་ཁབ་ཚང་མའི་ནང་དཀའ་ངལ་བཟོ་མཁན་ཞིག་ཆགས་
ཡོད། རྒྱ་དམར་གྱིས་ཁོང་རང་ཚོའི་བཀའ་བཀོད་དང་ལེན་ལག་བསྟར་བྱེད་མཁན་
ཚོར་ཤེས་ཡོན་ཕྲན་བུ་སྤྲད་པ་དེ་ངོམ་གསོ་བྱེད་ཀྱི་ཡོད། བསམ་མེད་ཀྱི་སྐྱེ་བོ་དེ་
དག་བོད་ཀྱི་སྲོལ་རྒྱུན་རིག་གནས་ལ་གོ་རྟོགས་ཞན་པའི་དབང་གིས་ཡིན་མོད། རྒྱ་
དམར་གྱིས་བོད་མི་དེ་རིགས་འཛིན་སྐྱོང་སོགས་ཀྱི་ལས་གནས་མཐོ་སར་བཞག་
པར་ཁོང་ཚོས་དབང་ཆ་བེད་སྤྱོད་བྱེད་ཀྱི་ཡོད་སྙམ་ཡང་། དོན་དངོས་ཐོག་རྒྱལ་པོ་
གདུག་རྩུབ་ཅན་གྱིས་སོ་སོའི་འབངས་མི་སེར་ལ་དབང་ཆ་ལོག་པ་བེད་སྤྱོད་བྱས་པ་
ལྟར་རྒྱ་དམར་གྱིས་ཁ་ལོ་བསྒྱུར་ཏེ་གཡོ་བྱུས་ལག་བསྟར་བྱེད་ཀྱི་ཡོད་
རང་རེ་བཙན་བྱོལ་བོད་མི་རྣམས་རྒྱ་གར་འཕགས་ཡུལ་གྱིས་གཙོས་པའི་
གནས་བདག་རྒྱལ་ཁབ་ཁག་ནང་རང་དབང་ངང་གནས་སྡོད་ཆོག་པ་དེ་ནི་ཧ་ཅང་
བཀའ་དྲིན་ཆེན་པོ་ཡིན། གལ་ཏེ་ཕྲན་ནས་བསྐྱར་བརྗོད་བྱེད་ཀྱི་འདུག་དགོངས་ན་
བཟོད་གསོལ་ཞུ་རྒྱུ། རང་རེ་བོད་མི་ཚོས་ཕྱི་ཡུལ་རང་དབང་ལུང་པའི་ནང་མ་འོངས་
བོད་རྒྱལ་ཁབ་འཛུགས་སྐྲུན་བྱ་རྒྱུའི་ཕུགས་འདུན་བཅངས་ཏེ་གང་ཅིར་འབད་བརྩོན་
བྱེད་དགོས་པ་དང༌། རྒྱ་དམར་ནས་བཤད་པ་ལྟར་ང་ཚོ་བོད་མི་རྣམས་རྗེས་ལུས་
དང་ལུང་ཁུག་གང་ཡང་མི་ཤེས་མཁན་དེ་འདྲ་མིན་པར་མ་ཟད། རྒྱ་ནག་གི་མང་
གཙོ་གཅིག་སྡུད་ལམ་ལུགས་ཀྱིས་བསྡུར་ཐབས་མེད་པར་ང་ཚོས་རང་གི་མགོ་བོ་
བཏེགས་ཏེ་མང་གཙོའི་ལམ་ཕྱོགས་སུ་ཞུགས་བཞིན་ཡོད།
རྒྱ་དམར་ནས་སོ་སོའི་ཉེས་པ་ཇི་བྱས་ལ་ངོ་ཚ་ཁ་སྐྱེངས་དགོས་ཀྱང༌། དེ་ལས་
ལྡོག་སྟེ་འཛམ་གླིང་གི་ཡུལ་གྲུ་ཁག་མགོ་སྐོར་བསླུ་བྲིད་གཏོང་ཆེད་ཐབས་ཤེས་ཡོད་
རྒུ་རྩལ་སྤྲུགས་བྱས་དང་བྱེད་བཞིན་ཡོད། ལས་ངན་དེ་ལྟར་བསགས་དགོས་པ་ཁོང་
ཚོའི་ལས་དབང་ཞིག་ཡིན་ནམ། འོན་ཀྱང་བདེན་པ་ནི་ནམ་ཡང་ནག་སུབ་གཏོང་
ཐབས་མེད་པ་ཞིག་ཡིན་པས། དེའི་ཐད་ཁོང་ཚོའི་ངོས་ནས་བསམ་ཞིབ་བྱེད་དགོས་
པའི་དུས་ལ་བབས་ཡོད། རང་རེ་བོད་མི་རྣམས་ནི་གཉའ་གནོན་དང་བཤུ་གཞོག་
མྱོང་མཁན་གྱི་དཔང་རྟགས་ཤིག་ཆགས་ཡོད། གདུག་རྩུབ་དང་གཉའ་གནོན་བཤུ་
གཞོག་ལ་བརྟེན་ནས་དཔལ་འབྱོར་ཡར་རྒྱས་ཕྱིན་ཡང་། འཛམ་གླིང་རྒྱ་ཆེའི་མི་མང་
གིས་འཕྱ་སྨོད་བྱེད་ཡུལ་དུ་གྱུར་ཚེ་ཕན་ཐོགས་གང་ཡང་མེད་པ་རེད་སྙམ།
ང་ཚོས་ད་དུང་ལས་དོན་ཧ་ཅང་མང་པོ་བྱ་རྒྱུ་བསྡད་ཡོད་པས་ས་ཁུལ་གང་
སར་གནས་པའི་བོད་མི་ཚང་མས། ལས་དོན་གང་ཅི་འཐུས་ཤོར་མ་སོང་བ་རྒྱུན་
མཐུད་འབད་བརྩོན་བྱེད་དགོས་པ་འདི་ནི་རྒྱ་དམར་བཙན་འཛུལ་བ་ཚོར་ཁ་གཏད་
གཅོག་པའི་ཐབས་ལམ་ཞིག་ཆགས་ཡོད། ༸གོང་ས་མཆོག་གི་རྨད་བྱུང་ཐུགས་
བསྐྱེད་ཀྱི་དགོངས་གཞི་རྣམས་ང་ཚོས་མ་བརྗེད་སྙིང་བཅངས་ཀྱིས་བཙན་བྱོལ་
ནང་བོད་ཀྱི་ཐུན་མོང་མ་ཡིན་པའི་ཆོས་དང་རིག་གཞུང་གི་རིན་ཐང་ལ་བརྩི་མཐོང་
བྱེད་དགོས། ༸གོང་ས་མཆོག་གིས་བོད་ཀྱི་གནད་དོན་སྤྱི་དང་། ལྷག་པར་དུས་
དང་རྣམ་པ་ཀུན་ཏུ་རྒྱའི་བཙན་གནོན་འོག་སྡུག་སྦྱོང་མནར་གཅོད་མྱངས་དང་མྱོང་
བཞིན་ཡོད་པའི་བོད་མི་རྣམས་ཀྱི་ཆེད་དུ་དགོངས་པ་རྒྱ་ཆེ་བཞེས་དང་བཞེས་
མུས། ཕྱོགས་མཚུངས་༸གོང་ས་མཆོག་གིས་བཙན་བྱོལ་བོད་གཞུང་མང་གཉིས་
ཀའི་ངོས་ནས་བོད་རྒྱལ་ཁབ་ཀྱི་མ་འོངས་པའི་མདུན་ལམ་ཆེད་སྟ་གོན་གྲ་སྒྲིག་
གནང་དང་གནང་བཞིན་ཡོད། ༧གོང་ས་མཆོག་གིས་གནས་སྐབས་དྲག་རྩུབ་བཙན་
དབང་གི་རླུང་འཚུབ་ཇི་ཙམ་ལྡང་ཡང༌། བདེན་པའི་མེ་ལྕེ་ནམ་ཡང་གསོད་ཐུབ་ཀྱི་
མ་རེད་ཅེས་ཡང་ཡང་བཀའ་གནང་ཡོད་པ་དེ་དག་ང་ཚོའི་སེམས་ནང་བཅང་དགོས།
ཕྱི་ལོ་༡༩༤༩ ལོ་ནས་རྒྱ་དམར་དཔུང་དམག་གིས་བོད་ལ་བཙན་འཛུལ་བྱས་
རྗེས་རིམ་པས་ཞིང་པ་རྣམས་ལ་རོགས་རེས་ཚོགས་ཆུང་དང༌། མཉམ་ལས་ཁང་
སོགས་ཀྱི་སྒྲིག་འཛུགས་བཙུགས་ནས་ས་ཞིང་གི་བདག་དབང་དེ་དག་གིས་བཟུང་བ་
དང༌། ཞིང་འབྲོག་གི་ཕྱུགས་དཀར་ནག་རྣམས་གཞུང་བཞེས་བཏང་སྟེ་རྒྱའི་དམག་
སྒར་དང༌། མཉམ་ལས་དང་རུ་ཁག་བཅས་ལ་བགོ་འགྲེམས་བྱས་ཡོད། དཀར་ནག་
འཚོ་སྐྱོང་བྱེད་མཁན་ཚོར་དེ་དག་བེད་སྤྱོད་བྱེད་པའི་ཐོབ་ཐང་མེད་པ་དང་། བོད་
མི་ཚོའི་ལོ་རེའི་བཟའ་འབྲུ་སོགས་ཆ་སྙོམས་ཚད་གཞི་གཏན་འབེབས་བྱས་ཏེ་མར་
པའུནཌ་ལྔའམ་དྲུག་དང༌། ཤ་པའུན ཌ་བཅུ། བཟའ་འབྲུ་ཁལ་བཞིའམ་ལྔ་(པའུནཌ་
སུམ་ཅུ་ནས་ཉེར་ལྔ་བར་)དེ་དག་ལ་བརྟེན་ནས་བོད་མི་རྣམས་འཚོ་ཐབས་བྱེད་
དགོས་ཀྱི་ཡོད་འདུག ཕྱི་ལོ་༡༩༦༠ ལོའི་འགོ་སྟོད་དུ་བོད་ནང་བློ་ཡུལ་ལས་
འདས་པའི་མུ་གེའི་འཇིགས་པ་ཚབས་ཆེ་བྱུང་ཡོད། སྐབས་དེར་བོད་མི་བཙན་
བྱོལ་བ་ས་མཚམས་བརྒལ་ཏེ་ཡོང་མཁན་ཚོས་གཞིས་ལུས་ཕ་ཡུལ་གཅིག་པའི་
བོད་རིགས་རྣམས་ཀྱིས་ས་འོག་ནས་ཐོན་པའི་འབུ་སྲིན་དང༌། ཙི་ཙི། ཁྱི་སོགས་
གང་བྱུང་མི་ཟ་ཀ་མེད་ཐུག་སྐོར་བརྗོད་བྱུང༌། རྒྱ་དམར་གྱི་དཔོན་རིགས་ཚོས་
བོད་མི་རྣམས་ལ་འཆར་གཞི་གོ་རིམ་ལྡན་པའི་ཐོག་ནས་དྲག་གནོན་ཚད་མེད་བྱས་
སྟབས། ཁྱིམ་ཚང་ཕལ་མོ་ཆེར་ལུས་སེམས་གཉིས་ཀར་གནོད་འཚེ་ཕོག་པའི་ལོ་
རྒྱུས་བཤད་རྒྱུ་འདུག
ཕྱི་ལོ་༡༩༦༦ ལོར་རིག་གནས་གསར་བརྗེ་ཟེར་བའི་ལས་འགུལ་བཙུགས་ཏེ་
བོད་ཀྱི་སྐད་ཡིག་རིག་གཞུང་ལ་དམ་བསྒྲགས་ཅི་ཆེས་ཤེས་ཡོན་ལྡན་པའི་དགེ་རྒན་
སེར་སྐྱ་མང་པོ་སློབ་ཁྲིད་མཚམས་འཇོག་དགོས་པའི་བཀའ་རྒྱ་བཏང་བ་དང་། བོད་
ཀྱི་བརྡ་སྤྲོད་རིག་གནས་ཀྱི་དེབ་ཚུན་ཆད་ལ་རྨོངས་དད་ཀྱི་དེབ་རེད་ཅེས་ལྟ་ཀློག་
མི་ཆོག་པར། དེའི་ཚབ་ཏུ་མའོའི་གསུང་བཏུས་དང་རྩོམ་དེབ་ཁག་སློབ་སྦྱོང་བྱེད་
དགོས་པར་མ་ཟད་སློབ་གྲྭའི་སློབ་ཚན་གྱི་ཁོངས་སུའང་བཅུག་ཡོད། ཕྲུ་གུ་ཚོར་
ཆོས་ལུགས་ནི་རྨོངས་དད་དང་ཀླད་པ་རྙིང་པའི་ལྟ་བ་ཡིན་པ་དང་། བོད་ཀྱི་སྐད་
ཡིག་ནི་བེད་མེད་རྗེས་ལུས་དང༌། བཀས་བཀོད་རྒྱུད་འཛིན་གྱི་དར་སྲོལ་རྙིང་
པ༑ མཐའ་འཁོབ་ལུང་ཁུག་གི་སྐད་ཡིག་རེད་ཅེས་བརྗོད་པ་དང་། རྒྱ་དམར་གྱི་རྗེས་
སུ་འབྲངས་མཁན་བོད་མི་ཉུང་ཤས་དེ་ཚོ་རྒྱལ་གཅེས་ཡར་ཐོན་ལ་བརྩི་བ་དང༌། དེ་
མིན་རྣམས་གསར་བརྗེར་ངོ་རྒོལ་དང༌། ལོག་སྤྱོད་པ། ངལ་རྩོལ་མི་མང་གི་དགྲ་
བོ་རེད་ཅེས་དབྱེ་འབྱེད་བྱས་ཡོད། བོད་ཀྱི་ཕྱི་རབས་ན་གཞོན་རྣམས་སོ་སོའི་མི་
རིགས་ཀྱི་རིག་གཞུང་དང་རྒྱལ་རབས་སོགས་གང་ཡང་སློབ་སྦྱོང་བྱེད་མི་ཆོག་
པའི་ཁོར་ཡུག་ཅིག་ནང་འཚར་ལོངས་བྱུང་ཡོད། བོད་པའི་ཁང་པ་དང༌། གཞུང་
ལམ། སུམ་མདོ་ཁག་གི་མིང་ཚབ་ཏུ་རྒྱ་མིའི་མིང་བཏགས་པར་མ་ཟད། བོད་མིའི་
ཁྱིམ་མིང་ཡང་རྒྱ་སྐད་དུ་བསྒྱུར་དགོས་གནོན་ཤུགས་སྤྲད་ཡོད། ༧གོང་ས་མཆོག་
གི་དབྱར་ཁའི་བཞུགས་ཡུལ་ཕོ་བྲང་ནོར་བུ་གླིང་གར་མི་མང་སྤྱི་གླིང་ཞེས་མིང་
གསར་པ་བཏགས་འདུག
བོད་ས་ཡོངས་རྫོགས་དབང་སྒྱུར་བྱས་ནས་ཟླ་ཤས་སོང་རྗེས་པེ་ཅིང་གཞུང་
གིས་དངོས་གཙོ་སྨྲ་བ་དང་ཆོས་ལུགས་གཉིས་མཉམ་དུ་གནས་ཐབས་མེད་པའི་ནུས་
ཤུགས་ཡིན་པ་དང་། ཚན་རིག་དང་ཆོས་གཉིས་ནི་སྣང་བ་དང་མུན་པ་དང་། བདེན་
པ་དང་རྫུན་པ་ཇི་བཞིན་བསམ་ཚུལ་མི་མཐུན་པ་གཉིས་ནམ་ཡང་མཉམ་དུ་གནས་
ཐབས་དང༌། ཕན་ཚུན་འགྲིགས་འཇགས་ཡོང་ཐབས་མེད་པ་རྒྱ་ནག་དམར་ཤོག་གི་
ལྟ་གྲུབ་ཡིན་པ་གསལ་བསྒྲགས་བྱས་ཡོད། གཞན་ཡང་མའོ་ཙེ་ཏུང་གིས། ཆོས་
ནི་དུག་རེད། དེ་ལ་ནོར་འཁྲུལ་ཆེན་པོ་གཉིས་ཡོད། དེས་མི་རིགས་འཕེལ་རྒྱས་
དང༌། རྒྱལ་ཁབ་འཛུགས་སྐྲུན་ལ་གནོད་སྐྱོན་བཏང་ཡོད། བོད་དང་སོག་པོ་གཉིས་
ཀར་ཆོས་ཀྱིས་དུག་ཕོག་ཡོད་ཅེས་བཤད་ཡོད།
ལོ་རབས་ལྔ་བཅུ་པའི་དུས་དཀྱིལ་ཙམ་ལ་རྒྱའི་དབང་འཛིན་པ་ཚོས་བོད་
ཡོངས་རྫོགས་དབང་བསྒྱུར་བྱ་རྒྱུའི་འགོག་རྐྱེན་གཙོ་བོ་ཆོས་ལུགས་ཡིན་པ་ངོས་
འཛིན་བྱས་ཡོད། ཕྱི་ལོ་༡༩༥༦ ལོ་ནས་བཟུང་བོད་ཀྱི་དགོན་སྡེ་ཁག་དང་། ལྷ་
ཁང༌། རིག་གཞུང་གི་བསྟི་གནས་རྣམས་འཆར་གཞི་གོ་རིམ་ལྡན་པའི་ཐོག་ནས་
འཕྲོག་བཅོམ་གཏོར་བཤིག་བཏང་བ་དང༌། གཏེར་རྫས་དཔྱད་ཞིབ་པ་ཚོས་ཐོག་
མར་ས་ཁུལ་དེ་ཚོར་སྔོག་བཤེར་གྱིས་རྡོ་རྗེ་ཕ་ལམ་སོགས་རྩ་ཆེའི་རིན་པོ་ཆེའི་ཕྲ་
རྒྱན་རྣམས་རྒྱ་ནག་ཏུ་ཁྱེར་བ། དེ་རྗེས་ཚོ་ཁག་གཅིག་གིས་རིན་ཆེན་གསེར་དངུལ་
དང༌། ཟངས་དང་ཁྲོ་སོགས་ལྕགས་རིགས་གང་ཡོད་རྒྱ་དམག་ཚོས་དོས་སྐྱེལ་
རླངས་འཁོར་ནང་འོར་འདྲེན་བྱས་པ། ད་དུང་དེ་བས་མང་བ་རྙེད་སོན་ཡོང་ཆེད་ཁང་
པའི་རྩིག་རྨང་རྣམས་ལ་རྫས་མེ་བརྒྱབ་སྟེ་ལྡེབས་རིས་དང་བཅས་པ་མེད་པར་བཟོས་
ནས་ཁང་པའི་ཀ་གདུང་དང་ལྕམ་ཤིང་ཚུན་དབོར་འཁྱེར་གྱིས་ཐ་མ་ས་ཕུང་ཙམ་ལས་
ལྷག་མེད་པ་རེད། རྩ་ཆེའི་སྐུ་བརྙན་དང་། སྐུ་ཐང༌། གསེར་དངུལ་གྱི་མཆོད་པའི་
ཡོ་བྱད་སོགས་མི་རིགས་ཀྱི་ལག་རྩལ་ཐོན་ཟོག་རྣམས་རྒྱ་ནག་ཏུ་འོར་འདྲེན་གྱིས་
ཧོང་ཀོང་དང༌། སིངྒ་པུར། ཨམ་སི་ཊར་ཌམ་སོགས་ཀྱི་རྒྱལ་སྤྱིའི་བཟོ་རིག་ལག་
རྩལ་གྱི་ཁྲོམ་རར་ཕྱིར་ཚོང་བྱས་པ་དང༌། དེ་འཕྲོས་ཀྱི་ལྕགས་རིགས་རྣམས་མཚོན་
ཆ་བཟོ་སྐྲུན་གྱི་རྒྱུར་བཏང་ཡོད།
པེ་ཅིང་གཞུང་གིས་ཕྱིར་བསྒྲགས་མ་བྱས་པ་མ་གཏོགས་ཕ་མེས་དུས་ནས་
དར་བའི་བོད་ཀྱི་ཆོས་དང་རིག་གཞུང་རྣམས་ཕྱི་ལོ་༡༩༦༦ ནས་༡༩༧༦ བར་
རིག་གནས་གསར་བརྗེའི་སྐབས་ཙམ་མིན་པར། དེའི་ཡར་སྔོན་ཕྱི་ལོ་༡༩༥༦
ནས་༡༩༦༡ ལོ་ཙམ་ནས་གཏོར་བཤིག་གཏོང་འགོ་ཚུགས་ཡོད། བོད་ནང་དགོན་
པ་ཁྱོན་བསྡོམས་དྲུག་སྟོང་ཉིས་བརྒྱ་ལྔ་བཅུ་ང་དགུ་༦༢༥༩ ཙམ་ཡོད་པ་ནས་ཕྱི་
ལོ་༡༩༧༦ ལོར་དགོན་པ་བཅུ་གསུམ་༡༣ ལས་ལྷག་མེད་པ་རེད། དགོན་པ་
རྩ་གཏོར་བཏང་བའི་ཁོངས་སུ་དུས་རབས་བརྒྱད་པའི་ནང་གསར་བཞེངས་གནང་
བའི་བོད་ཀྱི་དགོན་པ་དང་པོ་བསམ་ཡས་དང༌། དེ་བཞིན་བཀའ་བརྒྱུད་པའི་མཚུར་
ཕུ་དགོན་པ། ས་སྐྱ་དགོན་པ། དགེ་ལུགས་པའི་གདན་ས་དགའ་ལྡན། རྙིང་མའི་
སྨིན་གྲོལ་གླིང་། བོན་གྱི་སྨན་རི་དགོན་བཅས་ཚུད་ཡོད། དེ་བཞིན་མཁན་པོ་བླ་
སྤྲུལ་དང་གྲྭ་བཙུན་སོགས་ཞལ་གྲངས་ལྔ་འབུམ་དགུ་ཁྲི་ཉིས་སྟོང་ལྔ་བརྒྱ་ལྔ་བཅུ་
ང་བརྒྱད་༥༩༢༥༥༨ ཡོད་པ་ནས་གྲངས་ཆིག་འབུམ་ཆིག་ཁྲི་༡༡༠༠༠༠ ལྷག་
ཙམ་སྡུག་སྦྱོང་མནར་གཅོད་འོག་དུས་མིན་རྐྱེན་འདས་སུ་བཏང་བ་དང༌། གྲྭ་བཙུན་
གྲངས་ཉིས་ཁྲི་ལྔ་སྟོང་༢༥༠༠༠ ལྷག་ཙམ་བཙན་པོ་དབང་ཡོད་ཀྱིས་སྐྱ་བབ་ཏུ་
བཅུག་ཡོད།
དེ་དང་ཕྱོགས་མཚུངས་བོད་རྒྱ་ཁྱབ་ཏུ་རྒྱ་དམར་ནས་བཙན་ཤེད་ཀྱིས་ཕྲུ་གུ་སྐྱེ་
སྒོ་བཀག་པ་དང༌། ཕྲུ་གུ་མངལ་འདོན་གྱི་ལས་འགུལ་གཞི་རྒྱ་ཆེན་པོ་སྤེལ་ཡོད་པ་
སོགས་ཤེས་རྟོགས་བྱུང༌།། །།

ལེའུ་བཅུ་བཞི་པ། 
བོད་ཕྲུག་ཁྱིམ་སྡེའི་མདུན་བསྐྱོད།

༄༅། །ང་ཚོ་སྐུ་ཚབ་ཚོགས་མི་རྣམས་ཧོང་ཀོང་དུ་ཡུད་ཙམ་བབས་རྗེས་
དིལཱི་གསར་པར་ཉིན་གཉིས་བསྡད་པ་དང༌། དེ་ནས་ངྷ་ས་བཞུགས་སྒར་དུ་
འབྱོར། ༸གོང་ས་མཆོག་ནས་འཕྲལ་དུ་བཀའ་འགུགས་གནང་དོན་མཇལ་བཅཪ་
ཞུ་སྐབས་ང་ཚོ་ཚང་མ་སེམས་འགུལ་ཆེན་པོ་ཐེབས་ནས་མིག་ཆུ་རང་དབང་མེད་
པར་ཤོར་བྱུང༌།
༸གོང་ས་མཆོག་ནས་ཐུགས་བརྩེ་བ་ཆེན་པོས་ང་ཚོར་བསུ་བ་གནང་བ་དང་
སྦྲགས་ང་ཚོས་ལྟ་སྐོར་བྱས་པའི་གནས་ཚུལ་རྣམས་ཞིབ་ཕྲ་ཞུ་དགོས་ཞེས་བཀའ་
གནང་བྱུང༌། ང་ཚོས་དུས་ཡུན་ཆུ་ཚོད་ཁ་ཤས་རིང་གཞིས་ལུས་བོད་མིའི་བདེ་
སྡུག་གནས་སྟངས་༧སྙན་སེང་ཞུས་པ་དང་ཆབས་ཅིག་ལྟ་སྐོར་བྱ་ཡུལ་ས་ཁུལ་
ཁག་ནས་འབུལ་རྒྱུར་བསྐུར་བའི་གནས་༸སྙན་༧༠༠༠ ལྷག་ཙམ་ཡོད་པ་དེ་
དག་དང༌། གཏོར་བཤིག་སྐབས་ཉར་ཚགས་སྲུང་སྐྱོབ་ཐུབ་པའི་ཕྱག་དཔེ་ཁག་
གཅིག་བཅས་༸གོང་ས་མཆོག་ལ་འབུལ་ལམ་ཞུས་པ་ཡིན། ྋགོང་ས་མཆོག་གིས་
བཙན་བྱོལ་བོད་མི་ཚོས་བོད་ནང་གི་གནས་སྟངས་ངོ་མ་ཤེས་རྟོགས་ཡོང་ཆེད། ང་
ཚོས་མཐོང་བའི་དངོས་ཡོད་གནས་ཚུལ་ཕྱོགས་བསྡོམས་ཀྱི་གཏམ་བཤད་ཅིག་བྱེད་
ཐུབ་ན་ཕན་ཐོགས་ཡོང་རྒྱུ་དགོངས་འདུག ཕྱི་ལོ་༡༩༧༩ ལོར་གཞུང་འབྲེལ་སྐུ་
ཚབ་ཐེངས་དང་པོ་ཕྱིར་ཕེབས་གྲུབ་མཚམས་ཁོང་རྣམ་པས་བོད་ནང་གི་གནས་ཚུལ་
མང་ཚོགས་ལ་གཏམ་བཤད་གནང་རྒྱུ་འཛེམས་ཟོན་ཕྲན་བུ་གནང་བ་དང༌། སྐུ་
ཚབ་གཟིགས་སྐོར་ཕེབས་མཁན་སྔ་ཕྱི་གཉིས་ཀས་བོད་ནང་གཟིགས་སྐོར་གནང་
བའི་གནས་ཚུལ་རྣམས་གསུང་ན་གཞིས་ལུས་རྒྱ་ཆེའི་བོད་མི་ཚོར་ཉེན་ཁ་འཕྲད་
དོགས་ཀྱིས་བབས་ལྷིང་གང་ཐུབ་གནང་ཡོད། འོན་ཀྱང་སྐུ་ཚབ་གཟིགས་སྐོར་
གཉིས་པ་བོད་ནས་གློ་བུར་རྒྱ་གར་ནང་ཕྱིར་ལོག་ཕེབས་དགོས་བྱུང་བའི་སྐབས་
དེར་གསར་འགོད་པ་མང་པོ་ཞིག་གིས་ཁོང་ཚོ་མཇལ་འཕྲད་ཀྱིས་བཀའ་འདྲི་ཞུས་
པ་དེ་ནས་བཟུང་བོད་ནང་གི་གནས་སྟངས་མང་ཚོགས་ཀྱིས་ཤེས་རྟོགས་བྱ་རྒྱུ་འགོ་
ཚུགས་ཡོད།
བོད་མི་མང་པོ་ཞིག་གིས་ང་ཚོ་ལམ་དུ་འགྲོ་དུས་བཀག་ནས་བོད་ནང་གི་གནས་
སྟངས་བཀའ་འདྲི་གནང་གི་འདུག འོན་ཀྱང་ལམ་སང་ཁོང་ཚོར་ལན་འདེབས་ཐུབ་
རྒྱུ་ཁག་པོ་ཆགས་ཡོད། ྋགོང་ས་མཆོག་ནས་ཀྱང་ཕྲན་ཚོར་ཐོག་མར་བཀའ་ཤག་
ལ་སྙན་སེང་དང༌། དེ་ནས་མང་ཚོགས་ལ་གནས་ལུགས་སྙིང་དོན་གསལ་བཤད་
བྱས་ན་ལེགས་ཚུལ་བཀའ་གནང་བྱུང༌། ཕྲན་ནས་བོད་ནང་གི་དངོས་ཡོད་གནས་
ཚུལ་མཁྱེན་འདོད་ཡོད་པའི་ང་ཚོའི་མཛའ་བཤེས་གྲོགས་པོ་དང༌། སློབ་ཕྲུག་ཚོའི་
སྦྱིན་བདག་བཅས་ཚང་མར་གསར་འཕྲིན་ཞིག་ཕུལ་བ་ཡིན། བདུན་ཕྲག་འགའ་
ཤས་རྗེས་ཕྲན་ནས་བོད་ཀྱི་གནས་སྟངས་སྐོར་ཆེད་རྩོམ་ཞིག་ཀྱང་སྤེལ་བ་ཡིན། ང་
ཚོས་ཐོག་མའི་ཉིན་གསུམ་རིང་རང་གཞུང་བཀའ་ཤག་ལ་འབུལ་རྒྱུའི་སྙན་ཐོ་བཟོ་
རྒྱུར་འགོར་ཞིང༌། བོད་ནང་གི་འཇིགས་དངངས་ཅན་གྱི་གནས་ཚུལ་རྣམས་བསམ་
བློ་འཁོར་དུས་སེམས་འགུལ་ཐེབས་ནས་མིག་ཆུ་རང་དབང་མེད་པར་ཤོར་གྱི་
འདུག དེ་འདྲའི་སྐྱོ་སྣང་འདི་སངས་པར་དུས་ཡུན་གང་འཚམ་འགོར་བྱུང༌།
ཕྲན་ཕྱིར་འཁོར་བ་དང་ཨ་མ་ལགས་ནས་བོད་ནང་གི་གནས་སྟངས་སྐོར་བཀའ་
འདྲི་མང་པོ་གནང་གི་འདུག ཨ་མ་ལགས་གང་ཉིད་དགུང་ལོ་བརྒྱད་ཅུར་ཕེབས་
ཡོད་པས་བོད་ལ་ཕྱིར་ཕེབས་གནང་རྒྱུ་ཁག་པོ་རེད་དགོངས་ཀྱི་ཡོད་འདུག ཨ་མ་
ལགས་ཀྱིས་ངོས་རང་ལ་བོད་ནང་གི་གནས་ཚུལ་ཇི་མཐོང་ཞིབ་ཕྲ་ཞུ་དགོས་ནན་
སྐུལ་གནང་བྱུང༌། འོན་ཀྱང་དགུང་ནའི་བབས་ཀྱིས་ཨ་མ་ལགས་ལ་སྐུ་ལས་ཁག་
པོ་ཆགས་དོགས་གནས་ཚུལ་ཁ་ཤས་མ་ཞུས་ན་སྙམ་ཡང༌། བོད་མི་ཚོས་དཀའ་
སྡུག་ཇི་ལྟར་མྱངས་པ་སོགས་ཕམ་ཉེས་གནས་ཚུལ་རྣམས་ཨ་མ་ལགས་ཀྱི་མཁྱེན་
ན་ཡག་པོ་མེད་དམ་སྙམ་སྟེ་གཞིས་ལུས་བོད་མི་སྤྱི་དང༌། ལྷག་པར་ང་ཚོའི་ནང་མི་
ཉེ་གྲོགས་རྣམས་ལྷ་ས་དང་ལྟག་མཚེར་སོགས་སུ་ཐུག་འཕྲད་བྱུང་ཚུལ་ཞུས་པ་དང་
ཆབས་ཅིག་ལྟ་སྐོར་ཟིན་རྗེས། རྒྱ་མིའི་དཔོན་རིགས་ཚོས་ང་ཚོར་གནས་སྟངས་
གང་ཅིར་རིམ་པས་ཡར་རྒྱས་འགྲོ་ཡི་རེད་ཅེས་ཁས་ལེན་བྱས་ཁུལ་ཞུས་ཀྱང་ཨ་མ་
ལགས་ཀྱིས་ཡིད་ཆེས་གནང་གི་མི་འདུག ཨ་མ་ལགས་ཐུགས་གཡེང་ཐབས་སུ་
གཟུགས་མཐོང་བརྙན་འཕྲིན་གཟིགས་ན་ཞེས་ཞུས་ཀྱང་ཐུགས་སྣང་དེ་ཙམ་གནང་གི་
མི་འདུག དེ་ནས་ཡུན་རིང་མ་སོང་བར་སྲུ་མོ་ལགས་སྟངས་དཔྱལ་གཉིས་དང༌། བུ་
ཕྲུག་གསུམ་བཅས་བོད་ནས་ཕེབས་འབྱོར་བྱུང་སྟེ་སླར་ཡང་འཇིགས་དངངས་ཀྱི
རྐྱེན་འགོ་ཚུགས།
དངངས་འཚབ་ཆེ་བའི་གནས་ཚུལ་དེ་དག་ནི་ཨ་མ་ལགས་སྐུ་རླུང་འཕར་རྐྱེན་
དུ་གྱུར། ཨ་མ་ལགས་རྣམ་ཀུན་ཁྲག་ཤེད་ཀྱི་སྙུང་གཞི་ཡོད་ཀྱང་ཕྱག་ལས་མང་
པོ་གནང་དགོས་མཁན་ཞིག་ཡིན། འཇིགས་དངངས་ཆེ་བའི་ཡིད་སྐྱོའི་གནས་
ཚུལ་གྱིས་རྐྱེན་པས་ཨ་མ་ལགས་ལ་སྐུ་གྲིབ་ཀྱི་སྙུང་གཞི་ཕོག་སྟེ་སྐུ་གཟུགས་
ཀྱི་གཞོགས་གཡོན་འགུལ་བསྐྱོད་མ་ཐུབ་པ་ཆགས། སྟབས་ལེགས་པ་ཞིག་ལ་
ནད་གཞི་འདི་རིགས་ལ་བོད་ལུགས་གསོ་བ་རིག་པའི་བཅོས་ཐབས་ཐུན་མོང་
མ་ཡིན་པ་ཞིག་འདུག་སྟབས། ཟླ་ཤས་ནས་སྙུང་གཞི་དྲག་སྐྱེད་གང་ལེགས་བྱུང་
ཡང་། ཞབས་ཐང་ལ་ཕེབས་སྐབས་ཕྱག་རོགས་ཞུ་དགོས་ཀྱི་ཡོད། དེ་ནས་
བཟུང་ཨ་མ་ལགས་ཀྱིས་རང་ཡུལ་བོད་དུ་ཕེབས་ཐུབ་རྒྱུ་ཁག་པོ་ཡིན་པ་དགོངས་
འདུག དེ་སྔ་ཕན་ཆད་ཨ་མ་ལགས་ཀྱིས་རྟག་ཏུ་སྐུ་ཚེའི་མཇུག་ཏུ་རང་ཡུལ་མདོ་
སྨད་ལྟག་མཚེར་གྲོང་གསེབ་ཏུ་ཕེབས་ཐུབ་པའི་ཐུགས་རེ་གནང་གི་ཡོད་ཀྱང་། དེ་
ལྟ་བུའི་རེ་བ་དེ་བརླགས་པར་བརྟེན་ཨ་མ་ལགས་ཐུགས་ཕམ་ཅི་ཆེ་བྱུང་ཡོད
གནས་སྟངས་དེ་ལྟའི་འོག་ཕྲན་རང་བོད་ཕྲུག་ཁྱིམ་སྡེའི་ནང་མི་ཚེ་སྐྱེལ་བ་
དང༌། ཕྱི་ལོ་༡༩༨༠ ཕྱི་ཟླ་༡༠ ཚེས་༢༣ ཉིན་ང་ཚོས་བོད་ཕྲུག་ཁྱིམ་སྡེ་དབུ་
བརྙེས་ཏེ་ལོ་ངོ་ཉི་ཤུ་འཁོར་བའི་དམིགས་བསལ་དུས་སྟོན་ཞིག་སྲུང་བརྩི་ཞུ་རྒྱུ་བྱས་
པ་ཡིན། སྐབས་དེར་༸གོང་ས་མཆོག་ཀྱང་ཆིབས་བསྒྱུར་བཀའ་དྲིན་ཆེ་ཐོག་སློབ་གྲྭ་
ནང་ཁུལ་རྐང་རྩེད་པོ་ལོ་དང་། སི་པོལ། བགྲོ་གླེང༌། སྙན་ཚིག་སྒྲོག་སྦྱང་སོགས་
ཀྱི་འགྲན་བསྡུར་ཁག་ལ་གཟིགས་ཞིབ་གནང༌། ཕྲན་ནས་ཀྱང་བོད་ནང་གནས་ཚུལ་
གང་མཐོང་བ་དང༌། རྒྱ་གར་དུ་བཙན་བྱོལ་གྱི་སྤྱི་ཚོགས་ནང་ང་ཚོས་གང་བྱས་པའི་
དབར་མཚུངས་བསྡུར་ཐུབ་ཀྱི་འདུག བོད་ནང་གི་སློབ་གྲྭ་ཁག་ནི་ཕྱིའི་རྣམ་པ་ཙམ་
ལས་དོན་དམ་པར་ཕྲུ་གུ་ཚོར་སློབ་གཉེར་བྱ་རྒྱུའི་གོ་སྐབས་མ་ཐོབ་པར་བརྟེན་བོད་
མི་མང་ཆེ་བ་ཡིག་རྨོངས་སུ་གྱུར་ཡོད་པ་དང་། འདི་ཕྱོགས་རྒྱ་གར་ནང་བོད་ཕྲུག་
ཁྱིམ་སྡེ་ཁག་གི་སློབ་ཕྲུག་གྲངས་༤༠༠ ལྷག་ཙམ་ནས་དུས་དྲན་སྲུང་བརྩིའི་ཆེད་
དྷ་སར་མཉམ་འཛོམས་ཐོག་རྩེད་འགྲན་པ་རྣམས་ཀྱིས་རུ་སྒྲིག་གུས་འདུད་ཞུས་
འབྲེལ་མཛད་སྒོ་དབུ་ཚུགས་ཏེ། འདི་གའི་ལས་བྱེད་ཡོངས་རྫོགས་ལས་དོན་ཚགས་
ཚུད་བྱུང་བར་དགའ་མོས་སུ་གྱུར་ཡོད། དུས་སྟོན་སྲུང་བརྩི་འདིས་ང་ཚོའི་ལས་དོན་
མུ་མཐུད་མཇུག་སྐྱོང་བྱ་རྒྱུར་སེམས་སྟོབས་འཕེལ་གཞིར་གྱུར།
སྐབས་དེར་བོད་ཕྲུག་ཁྱིམ་སྡེའི་སློབ་ཕྲུག་བརྒྱ་ཕྲག་མང་པོ་རང་རང་གི་ཕ་ཚབ་
མ་ཚབ་རྣམས་ཀྱིས་ཡོངས་སུ་བསྐོར་ཏེ་དགའ་བའི་རྣམ་འགྱུར་མཐོང་དུས་སྤྲོ་སྣང་
དང༌། ཡང་ཨ་མ་ལགས་ཀྱི་སྐུ་གཟུགས་གནས་སྟངས་ཉིན་རེ་བཞིན་ཇེ་སྡུག་ཏུ་འགྲོ་
བས་སྐྱོ་སྣང་བཅས་ཕྲན་རང་དགའ་སྐྱོ་ཟུང་སྦྲེལ་གྱི་ཚོར་བ་ཞིག་བྱུང༌། གཅེན་པོ་
བློ་བཟང་བསམ་གཏན་ལགས་ཨ་རི་ནས་ཕྱིར་ལོག་ཕེབས་ཏེ་བཞུགས་སྒར་དྷ་སར་
གནས་སྤོ་གནང་ཡོད། གཅུང་པོ་མངའ་རིས་རིན་པོ་ཆེ་ཡང་རང་གི་སྐུ་ཟླ་དང་བུ་
ཕྲུག་གཉིས་བཅས་ལྷན་དུ་འདིར་བཞུགས་ཡོད། ཕྲན་རང་ཨ་མ་ལགས་ཀྱི་སྐུ་མདུན་
ལ་ཡང་ཡང་བཅར་གྱི་ཡོད་པས་ཁོང་གི་སྐུ་གཟུགས་གནས་སྟངས་ཉིན་རེ་བཞིན་ཇེ་
ཞན་འགྲོ་ཡི་འདུག
དེ་འདྲ་ཞིག་ལ་ཌཆ་ཨེ་སོ་ཨེ་སི་Dutch SOS བོད་ཕྲུག་ཁྱིམ་སྡེས་ཕྲན་
རང་ཨམ་སི་ཊར་ཌམ་Amsterdam དུ་མགྲོན་འབོད་གནང་བྱུང༌། འོན་ཀྱང་
ཕྲན་རང་དྷ་ས་ནས་སླར་ཡང་ཕྱི་བསྐྱོད་བྱ་རྒྱུར་སོམ་ཉིའི་ངང་གནས་ཡོད། ཨ་
མ་ལགས་དེ་སྔ་ཧུར་བརྩོན་ཆེན་པོས་ཕྱག་ལས་རུ་ངར་གནང་མཁན་ཞིག་
ཡིན་ཡང་། ད་ཆ་གཟིམ་ཁྲིའི་སྟེང་ལུས་ཏེ་གཅེན་མོ་དམ་པའི་སྐུ་ཟླ་དང་ཞབས་ཕྱི་
གཉིས་ཀྱིས་སྙུན་གཡོག་ཞུ་ཡི་ཡོད་པར་ཨ་མ་ལགས་མཇལ་བ་དང་སེམས་སྡུག་
ཆེན་པོ་ཡོང་གི་འདུག ཨ་མ་ལགས་ཁོང་རྣམ་པར་བརྟེན་ཏེ་བཞུགས་རྒྱུ་སྟབས་བདེ་
པོ་མེད་ཚོད། ཨ་མ་ལགས་ཀྱིས་ཕྲན་ལ་ཁྱེད་རང་སྨན་པ་མ་ཡིན་པས་ང་ལ་རོགས་
པ་བྱེད་ཐུབ་མིན་ལ་བརྟེན་ཕྱི་ལ་ཐོན་ན་འགྲིགས་ཞེས་ཨུ་ནན་གནང་བྱུང༌། དེ་དོན་
ཐོན་ཏེ་ཨམ་སི་ཊར་ཌམ་དུ་འབྱོར་ནས་ཉིན་བཅུ་སོང་བ་སྟེ་ཕྱི་ལོ་༡༩༨༡ ཕྱི་
ཟླ་༡ ཚེས་༡༢ ཉིན་ཨ་མ་ལགས་དགོངས་པ་རྫོགས་སྐོར་ཏར་འཕྲིན་ཞིག་
འབྱོར་བྱུང༌། དེ་འཕྲལ་ཕྲན་རང་བྱེད་སྒོ་རྣམས་ཕྱི་བཤོལ་བྱས་ཏེ་དྷ་སར་ལོག་པ་
ཡིན། སྟབས་མ་ལེགས་པར་རྩིས་འབྲས་ལྟར་ཕྲན་རང་འབྱོར་རྒྱུའི་སྔ་ཉིན་ཕྱི་
ཟླ་༡ ཚེས་༡༤ ཉིན་སྐུ་ཕུང་ཞུགས་འབུལ་གྲུབ་འདུག
དྷ་ས་བཞུགས་སྒར་གྱི་མི་མང་ཡོངས་ནས་ཨ་མ་ལགས་སྐུ་གཤེགས་པར་ཡིད་
གདུང་མྱ་ངན་གྱིས་སྐུ་ཕུང་ཞུགས་འབུལ་ཉིན་ཚོང་ཁང་སོགས་སྒོ་བརྒྱབ་སྟེ་སེར་སྐྱ་
མི་མང་ཡོངས་རྫོགས་སྐུ་ཕུང་གདན་ཞུར་ཕེབས་ཏེ་སྨོན་ལམ་གསུངས་འདུག ཕྱི་
ཉིན་ཡང་རི་ངོས་སྐུ་ཕུང་ཞུགས་འབུལ་ཞུ་ཡུལ་དུ་མི་མང་ཚང་འཛོམས་ཐོག་ཨ་མ་
ལགས་དམ་པ་དེ་ཉིད་ཀྱི་ཆེད་སྨོན་ལམ་མཆོད་འབུལ་གནང་བཞིན་འདུག ཨ་མ་
ལགས་ང་རང་ལ་སྐུ་དྲིན་ཤིན་ཏུ་ཆེན་པོ་ཡིན་པ་ཁོང་སྐུ་ཚེ་མ་ཟིན་པར་ཡིད་གདུང་
དྲག་པོས་ངུ་མཚམས་མ་ཆད་པར་ལུས་པ་དང་། ད་ཆ་གསོལ་བ་སྨོན་ལམ་བཏབ་
རྒྱུ་ལས་བྱ་ཐབས་གཞན་མ་མཆིས་པས་ཉིན་མང་པོ་སྐུ་ཕུང་ཞུགས་འབུལ་ཞུ་སར་
ཕྱིན་ནས་སྨོན་ལམ་གསོལ་འདེབས་ཡུན་རིང་བྱས། དེ་སྐབས་༸གོང་ས་མཆོག་བོད་
མི་ཚོས་གནས་མཇལ་འགྲོ་ཡུལ་གཙོ་བོ་བདག་ཅག་གི་སྟོན་པ་སངས་རྒྱས་ཤཱཀྱ་
ཐུབ་པ་མངོན་པར་རྫོགས་པ་སངས་རྒྱས་པའི་གནས་རྡོ་རྗེ་གདན་དུ་བཞུགས་ཡོད།
ཨ་མ་ལགས་ནི་ཕྲན་ཚོའི་ཁྱིམ་ཚང་གི་ཀ་བ་ལྟ་བུ་ཕྲན་དང་གཅེན་པོ་རྣམ་པས་
གཙོས་སྐུ་ཉེ་ལྟོས་བཅས་ཕན་ཚུན་དབར་འབྲེལ་བ་མཐུད་གནང་མཁན་ཞིག་ཆགས་
ཡོད། ཨ་མ་ལགས་སྐུ་གཤེགས་རྗེས་ང་ཚོ་སྤུན་མཆེད་ཚོའི་དབར་འབྲེལ་བ་མེད་པ་
མིན་ཡང༌། རང་རང་སོ་སོའི་འཚོ་གོས་འཐབ་ལེན་དང་ནང་མིར་ལྟ་སྐྱོང་བྱེད་དགོས་
སོགས་ཀྱིས་ཕན་ཚུན་ཐུག་འཕྲད་གོ་སྐབས་ཉུང་དུ་སོང་ཞིང༌། དེ་སྔ་ཡིན་ན་གཅེན་
པོ་རྣམ་པ་གུང་གསེང་སོགས་སུ་ཨ་མ་ལགས་ཀྱི་སར་ཕེབས་ཀྱི་ཡོད། ད་ཆ་གལ་
ཆེའི་དུས་སྐབས་དང་བསྟུན་༸གོང་ས་མཆོག་གི་མཇལ་ཁར་ཕེབས་པ་མ་གཏོགས་
དེ་མིན་དྷ་སར་ཕེབས་རྒྱུ་ཉུང་དུ་སོང་བས། ཨ་མ་ལགས་ནི་ཕྲན་ཚོའི་ཁྱིམ་ཚང་གི་
བླ་སྲོག་ལྟ་བུ་ཇི་ཙམ་གལ་ཆེ་ཡིན་པ་གསལ་ཤེས་བྱུང༌།
ལོ་རབས་བརྒྱད་ཅུ་ནས་ང་ཚོ་ནང་མི་ཚང་མ་འཛམ་གླིང་གི་ཡུལ་གྲུ་འདྲ་མིན་
ནང་ཁ་གྲམ་སྟེ་གནས་དགོས་གྱུར། དེ་ཡང་གཅེན་པོ་ཐུབ་བསྟན་འཇིགས་མེད་
ནོར་བུ་ལགས་ནི་སྐུ་ཟླ་དཀོན་མཆོག་དབྱངས་སྐྱིད་ལགས་དང༌། བུ་ལྷུན་གྲུབ་རྣམ་
རྒྱལ་དང༌། ཀུན་དགའ་རྒྱལ་མཚན། འཇིགས་མེད་ཀུན་ལྡན་བཅས་ནང་མི་བུ་
ཕྲུག་དང་ལྷན་དུ་ཨ་རིར་བཞུགས་ཡོད། གཅེན་པོ་རྒྱལ་ལོ་དོན་གྲུབ་ལགས་ཧོང་
ཀོང་དང༌། ཁོང་གི་སྐུ་ཟླ་བདེ་སྐྱིད་སྒྲོལ་དཀར་ལགས་ཕྱི་ལོ་༡༩༨༢ ལོར་ཕྲུ་
གུ་དང་པོ་བུ་མོ་གཡང་འཛོམས་སྒྲོལ་མ་རྐྱེན་འདས་སུ་གྱུར་པའི་མྱ་ངན་གྱིས་ནོན་
བཞིན་དུ་བུ་བསྟན་འཛིན་མཁས་གྲུབ་དང༌། ངག་དབང་བསྟན་པ་བཅས་དང་ལྷན་
དུ་རྡོར་གླིང་དུ་བཞུགས་ཡོད། གཅེན་པོ་བློ་བཟང་བསམ་གཏན་ལགས་ཀྱི་སྐུ་ཟླ་
རྣམ་རྒྱལ་ལྷ་མོ་ལགས་བཙན་བྱོལ་བོད་གཞུང་གི་ལས་ཁུངས་ནང་ཕྱག་ལས་གནང་
བཞིན་ཡོད་པ་དང༌། ཁོང་གི་བུ་བསྟན་འཛིན་རྣམ་དག་དང་བུ་མོ་བསྟན་འཛིན་ཆོས་
སྐྱིད་གཉིས་མཐོ་སློབ་འགྲིམས་བཞིན་ཡོད། གཅུང་པོ་མངའ་རིས་རིན་པོ་ཆེ་བསྟན་
འཛིན་ཆོས་རྒྱལ་ལགས་དང་སྐུ་ཟླ་རིན་ཆེན་མཁའ་འགྲོ་ལགས་ངྷ་སར་བཞུགས་
ཡོད། ཁོང་གཉིས་ཀྱི་བུ་བསྟན་འཛིན་བློ་གྲོས་དང་བུ་མོ་བསྟན་འཛིན་ཆོས་འཛོམས་
གཉིས་བོད་ཁྱིམ་སློབ་གྲྭའི་ནང་སློབ་སྦྱོང་བྱེད་བཞིན་ཡོད།
ང་ཚོ་ཚང་མས་ངལ་བ་འཛེམས་མེད་ཀྱིས་རང་རང་སོ་སོའི་ལས་གནས་ཐོག་
ལས་ཀ་བྱེད་བཞིན་ཡོད། བོད་ཕྲུག་ཁྱིམ་སྡེའི་ཁྱབ་ཁོངས་སློབ་གྲྭ་ཁག་གི་འགོ་
འཛིན་རྣམས་མཉམ་འཛོམས་ཀྱིས་འཛིན་སྐྱོང་དང་དངུལ་རྩིས་དང་འབྲེལ་བའི་
ཚོགས་འདུ་ཐེངས་དང་པོ་ཚོགས་པ་ཡིན། ཚོགས་འདུའི་ཐོག་ཕན་ཚུན་བསམ་ཚུལ་
བརྗེ་ལེན་དང༌། སྒྲིག་འཛུགས་སོ་སོར་དཀའ་ངལ་ཇི་ཡོད། དམིགས་བསལ་ཤེས་
ཡོན་དང་གཙང་སྦྲ་འཕྲོད་བསྟེན་དང་འབྲེལ་བའི་གནད་དོན་ཐོག་གྲོས་བསྡུར་ལྷུག་པོ་
བྱུང་། བོད་ཁྱིམ་མ་ལག་གི་སློབ་གྲྭ་ཚང་མས་མང་གཙོའི་ལམ་མ་ལུགས་དང་མཐུན་
པར་རང་རང་གི་ཚོགས་སྡེ་སྒྲིག་འཛུགས་ཁག་ནང་ཞབས་འདེགས་ཧུར་བསྐྱེད་ཞུས་
དང་ཞུ་མུས་དང༌། སློབ་ཕྲུག་དགེ་ལས་དང་བཅས་པ་ང་ཚོ་ཚང་མ་ཁྱིམ་ཚང་ཆེན་པོ་
ཞིག་ཏུ་གྱུར་ཡོད།
ང་ཚོ་བོད་ཕྲུག་ཁྱིམ་སྡེའི་སློབ་གྲྭ་ཚང་མ་ས་ཁུལ་གང་སར་ཁ་ཐོར་དུ་གནས་
ཡོད་པའི་ཆ་ནས་ལྷན་ཚོགས་འདི་ལྟ་བུ་འཚོགས་རྒྱུ་གལ་གནད་ཆེན་པོ་ཆགས་ཡོད་
སྙམ། བོད་ཁྱིམ་མ་ལག་གི་སློབ་གྲྭ་ཡོངས་རྫོགས་བོད་རྒྱལ་ཁབ་ཀྱི་མ་འོངས་སོན་
རྩར་གྱུར་པའི་རང་རིགས་བུ་ཕྲུག་ཚོར་ཞབས་འདེགས་ཞུ་རྒྱུར་དམིགས་ཏེ་བཙུགས་
པའི་སྒྲིག་འཛུགས་ཤིག་ཡིན། ལ་དྭགས་ནི་བོད་དང་འདྲ་བར་དགུན་དུས་གནམ་
གཤིས་ཧ་ཅང་གྲང་མོར་གདོང་ལེན་བྱེད་དགོས་ཡོད་སྟབས། དགེ་རྒན་ཕལ་མོ་
ཆེས་རྒྱ་གར་ལྷོ་ཕྱོགས་ཁུལ་དུ་འགྲོ་འདོད་བྱས་ཏེ་ལ་དྭགས་བོད་ཕྲུག་ཁྱིམ་སྡེར་
དགེ་རྒན་སོགས་ཀྱིས་དཀའ་ངལ་འཕྲད་ཡོད། གནས་ཚུལ་དེར་གཞིགས་ཏེ་ང་
ཚོས་ལྷོ་ཕྱོགས་ཁུལ་དུ་ཡོད་པའི་དགེ་རྒན་རྣམས་ལ་དྭགས་དང༌། ལ་དྭགས་སུ་
ཡོད་པ་རྣམས་བེལ་ཀོབ་དང་དྷ་ས་བཅས་ལ་རེས་འཁོར་བྱ་རྒྱུའི་ལམ་ལུགས་ཤིག་
བཟོས་པ་ཡིན།
ཕྱི་ལོ་༡༩༨༢ ཕྱི་ཟླ་༥ པའི་ནང་SOS Kinderdorf ཀྱི་ཚོགས་གཙོ་
སྐུ་ཞབས་ཌོག་ཊར་ཧར་མན་གྷེ་མ་ནར་མཆོག་གིས་ལ་དྭགས་བོད་ཁྱིམ་སློབ་གྲྭ་དབུ་
འབྱེད་གནང་བ་དང་། ཆབས་ཅིག་ལ་དྭགས་བུ་ཕྲུག་ཚོའི་ཆེད་དུ་ཁྱིམ་ཚང་བདུན་
གསར་རྒྱག་གནང་རྒྱུའི་ཐག་གཅོད་གནང་བྱུང༌། ཕྲན་ནས་མ་ཚབ་རྣམས་ས་ཁུལ་དེ་
རང་ནས་བྱུང་ཚེ་འོས་འཚམས་ཡོང་ལུགས་ཞུས་པ་ཡིན། གལ་གནད་ཆེ་བའི་གནད་
དོན་གཅིག་ནི་སློབ་ཕྲུག་ཚོར་བོད་བརྒྱུད་ལ་དྭགས་ཀྱི་ཡུལ་སྐད་སློབ་འཁྲིད་བྱ་རྒྱུ་དེ་
ཡིན། ཕྱི་ལོ་༡༩༧༥ ལོར་ང་ཚོས་ལ་དྭགས་སུ་བོད་ཕྲུག་ཁྱིམ་སྡེ་གསར་འཛུགས་
བྱ་རྒྱུའི་ལས་གཞི་འགོ་འཛུགས་བྱེད་སྐབས་ཨར་ལས་བྱེད་ཡུལ་ཁོར་ཡུག་ཏུ་བྱེ་མ་
དང་ས་རྡོས་ཁེངས་ནས་འདུག རིམ་པས་བོད་ཕྲུག་ཁྱིམ་སྡེའི་དགེ་ལས་སློབ་ཕྲུག་
བཅས་པས་ནུབ་བྱང་མཐའ་མཚམས་ཀྱི་བྱེ་ཐང་འདི་སྒྲིག་འཛུགས་ཀྱི་གནས་གཞི་
ཞིག་ཏུ་བསྒྱུར། ཕྱི་ལོ་༡༩༨༡།༡༩༨༢ ལོར་དེ་གའི་དགེ་ལས་སློབ་ཕྲུག་ཚོས་
འབད་བརྩོན་ཆེན་པོས་ཤིང་སྣ་འདྲ་མིན་སྣ་ཚོགས་འདེབས་འཛུགས་ཀྱིས་སྐྱེད་ཚལ་
ལྡུམ་ར་བཟོས་ཏེ། ད་ཆ་ལ་དྭགས་བོད་ཕྲུག་ཁྱིམ་སྡེ་ནི་ལས་ཀར་ཞེ་བསྐྱེད་འདུན་པ་
རྩེ་གཅིག་གིས་གཞོལ་ཐུབ་པའི་ཚང་མའི་མིག་དཔེ་ལྟ་ཡུལ་ཞིག་ཏུ་གྱུར་ཡོད།
ཕྲན་རང་ས་ཁུལ་གང་དུ་ཕྱིན་རུང་གཏམ་བཤད་བྱ་རྒྱུ་རང་ཉིད་ཀྱི་ལས་འགན་
ཆགས་ཡོད་པ་ལྟར། རང་ཡུལ་བོད་རྒྱལ་ཁབ་ནང་གི་གནས་སྟངས་འགྲེལ་བརྗོད་བྱ་
རྒྱུའི་གོ་སྐབས་བཟུང་གི་ཡོད། པེ་ཅིང་གཞུང་གིས་ང་ཚོས་བཤད་པར་བརྩི་འཇོག་
བྱེད་ཀྱི་མེད་པ་གསལ་པོ་རེད། ཁོང་ཚོས་བོད་དོན་སྐོར་གྱི་དངོས་ཡོད་གནས་ཚུལ་
འཛམ་གླིང་མི་མང་གིས་ཤེས་བཅུག་འདོད་མེད་པས་དུས་སྐབས་མང་པོ་ཞིག་རིང་རྒྱ་
བོད་དབར་གྱི་འབྲེལ་ལམ་ཧ་ལམ་ཆད་ཉེར་གཏུགས་ཡོད། བར་ལམ་བོད་མི་མང་པོ་
ས་མཚམས་བརྒལ་ཏེ་བྲོས་བྱོལ་དུ་འབྱོར་བར་བརྟེན་ཕྲུ་གུའི་གྲངས་འབོར་ཇེ་འཕེལ་
གྱིས་ཕྱི་ལོ་༡༩༨༠ ནས་༡༩༨༢ བར་འདི་ག་དྷ་སར་བུ་ཕྲུག་༡༠༠༠ ལྷག་ཙམ་
འབྱོར་ཡོད། དེ་དག་གི་ཁྲོད་ནས་བུ་ཕྲུག་མང་པོ་ཞིག་མ་སུ་རི་དང་བོད་ཕྲུག་ཁྱིམ་སྡེ་
གཉིས་ཀྱི་ནང་ཁག་བགོས་ཀྱིས་སློབ་འཇུག་བྱས་པ་དང༌། དེ་མིན་ཆོས་ཞུགས་བྱེད་
འདོད་ཡོད་པ་རྣམས་དགོན་སྡེ་ཁག་ཏུ་བཏང་ཡོད། དེ་ནས་ལོ་རེ་བོད་ཕྲུག་ན་གཞོན་
རང་ལོ་༦ ནས་༢༠ བར་སོན་པ་དང༌། ཆོས་ཞུགས་བྱེད་མཁན་གྲྭ་བཙུན་
གྲངས་འབོར་རིམ་འཕར་གྱིས་ང་ཚོ་སྐུ་ཚབ་རྣམས་ཕྱིར་ལོག་རྗེས་ལོ་ལྟར་བོད་ནས་
གྲྭ་བཙུན་གཙོ་གྱུར་བྱིས་པ་དང་དར་མ་བཅས་བོད་མི་སྐྱབས་བཅོལ་བ་ཆ་སྙོམས་
གྲངས་འབོར་༤༠༠༠ ནས་༥༠༠༠ བར་འབྱོར་ཡོད། དེའི་ནང་ནས་ཁག་གཅིག་
རྒྱ་གར་ནང་གཏན་སྡོད་བྱས་པ་དང༌། ཁག་གཅིག་རྒྱ་གར་ནང་གནས་སྐོར་བྱས་
ཏེ་བོད་ལ་ཕྱིར་ལོག་བྱས་ཡོད། ཁོང་ཚོ་ཐོག་མར་རྒྱ་གཞུང་ལ་མཐོང་མཆན་ལག་
འཁྱེར་ཞུ་དུས་བོད་ནང་ཕྱིར་ལོག་བྱ་རྒྱུའི་འགན་ལེན་ཁག་ཐེག་བཙུགས་ཏེ་ཁྱིམ་ཚང་
ནང་མིའི་མིང་ཐོ་ཕུལ་དགོས་པའི་ཐོག་ཕྱིར་ལོག་གི་དུས་ཡུན་རྒྱས་བཅད་བཟོས་
ཡོད། གལ་ཏེ་དུས་ཐོག་ཕྱིར་ལོག་མ་ཐུབ་ཚེ་ནང་མི་རྣམས་ལ་ཉེན་ཁ་ཡོད་པས་
འཇིགས་སྣང་ཅི་ཆེའི་གནས་སུ་གྱུར་ཡོད།
དོ་བདག་ཕ་མ་རང་ཉིད་རྒྱ་གར་ལ་ཡོང་མ་ཐུབ་མཁན་ཚོས་བུ་ཕྲུག་རྣམས་
མི་གཞན་དག་ལ་མངགས་བཅོལ་གྱིས་གཏོང་མཁན་མང་པོ་བྱུང་ཡོད། ཕྱི་
ལོ་༡༩༨༧ ནས་༡༩༨༨ བར་རྒྱ་མིའི་དཔོན་རིགས་ཚོས་ས་མཚམས་ཁག་ལ་
དམ་བསྒྲགས་ཤུགས་ཆེ་བྱས་སྟབས། ཕྲུ་གུས་མཚོན་པའི་མི་མང་པོ་ཞིག་གིས་
ཁྲིམས་འགལ་ཐོག་ནས་བདུན་ཕྲག་མང་པོ་རི་ལམ་བརྒྱད་གོམ་བགྲོད་བྱས་ཏེ་ས་
མཚམས་བརྒལ་ནས་ཡོང་སྐབས། གངས་འཕྱིད་སོགས་ཀྱིས་དཀའ་ངལ་མང་
པོ་འཕྲད་དེ་འགའ་ཞིག་ལམ་དུ་འདས་གྲོངས་སོང་བ་དང༌། འགའ་ཞིག་གི་རྐང་
པའི་མཛུབ་མོ་ཆད་པ་བཅས་ཁོང་ཚོ་འབྱོར་རྗེས་རྐང་པ་སོགས་ཡན་ལག་གཅོད་
བྲེགས་ཀྱིས་སྨན་བཅོས་བྱེད་དགོས་པ་བྱུང་ཡོད། ཁོང་ཚོ་ཡི་མུག་སྐྱེ་དགོས་
པའི་གནས་སྟངས་དང་བཅས་བལ་ཡུལ་དུ་འབྱོར་སྐབས་ཁོང་ཚོའི་དམིགས་ཡུལ་
གཙོ་བོ་རྒྱ་གར་ནང་འབྱོར་ནས་༸གོང་ས་མཆོག་གི་མཇལ་ཁ་ཞུ་རྒྱུ་དང་སློབ་
སྦྱོང་བྱ་རྒྱུ་དེ་ཡིན་འདུག བོད་ནས་རྒྱ་གར་ནང་འགྲུལ་བཞུད་བྱེད་མཁན་ཚོས་ཕྲུ་
གུ་༡༠ ནས་༢༠ བར་ཡོད་པའི་ཚོ་ཁག་ཁ་ཤས་མཉམ་འཁྲིད་བྱེད་ཐུབ་པ་
བྱུང་འདུག
བོད་ཕྲུག་ཁྱིམ་སྡེའི་ལས་བྱེད་ཡོངས་ནས་ཕྲུ་གུ་ཚོར་ལྟ་སྐྱོང་གང་ལེགས་བྱས་
ཡོད། མི་ཁ་ཤས་ཀྱིས་ཕྲུ་གུ་ཚོར་བོད་ནང་འཇིགས་སྣང་ཅན་གྱི་དོན་རྐྱེན་འཕྲད་
སྐོར་ཡང་ཡང་དྲིས་ཏེ་ཁོང་ཚོའི་སེམས་ནང་དངངས་འཚབ་བསྐྱར་དྲན་ཡོང་གི་
ཡོད་སྟབས། ཕྲན་ནས་ལས་བྱེད་ཚོར་གནད་དོན་དམིགས་བསལ་ཅན་རེ་ཟུང་མ་
གཏོགས་གང་བྱུང་ཕྲུ་གུ་ཚོར་སྐད་ཆ་འདྲི་རྒྱུ་མེད་པ་དང༌། ལས་དོན་འདི་དང་ཐད་
ཀར་འབྲེལ་བ་ཡོད་པའི་ལས་བྱེད་གཅིག་པུར་ཁོང་ཚོའི་ལོ་རྒྱུས་འདྲི་རྩད་ཆོག་པའི་
འགན་ཁུར་སྤྲོད་རྒྱུ་བྱས་པ་ཡིན། དེ་ལྟར་བྱེད་དགོས་དོན་ནི་ཁོང་ཚོར་འདས་པའི་
འཇིགས་སྣང་སོགས་ཀྱི་དཀའ་ངལ་ལས་གྲོལ་ཐབས་ཆེད་རོགས་པ་བྱེད་དགོས་
གལ་ཆེ་མཐོང་བྱུང༌། དམའ་རིམ་འཛིན་གྲྭའི་སློབ་ཕྲུག་ཚོར་རྒྱ་དམག་གིས་བོད་མི་
རྣམས་ལྕགས་ཐག་གིས་བསྡམས་པ་དང༌། དགེ་འདུན་པ་ཚོར་མེ་མདའ་བརྒྱབ་པ་
སོགས་ཀྱི་གཟུགས་བརྙན་རི་མོ་བྲིས་པའི་སྒོ་ནས་ལོ་རྒྱུས་རྣམས་འགྲེལ་བཤད་རྒྱག་
གི་ཡོད། ཕྲུ་གུ་ཚོས་ཀྱང་རི་མོ་འདི་ཚོར་ཚོན་རྩི་སོགས་གང་ཡང་མ་བཏང་བར་རང་
སོར་བཞག་གི་རེད།
དྷ་ས་བོད་ཕྲུག་ཁྱིམ་སྡེར་ཐོག་མར་ཕྲུ་གུ་གྲངས་༡༠༠༠ ནས་༡༢༠༠ བར་
དང༌། དེ་ནས་༡༥༠༠ ཙམ་ཡོད། དེ་ནས་༡༧༠༠ བར་རིམ་འཕར་གྱིས་ད་ཆ་
ཕྲུ་གུ་གྲངས་༢༢༠༠ ཙམ་མཉམ་དུ་གནས་ཡོད། ཐོག་མའི་ཆར་ཁྱིམ་ཚང་རེར་ཕྲུ་
གུ་༢༥ རེ་འཇོག་རྒྱུའི་འཆར་གཞི་གཏན་འབེབས་བྱས་ཀྱང༌། ད་ཆ་གྲངས་འབོར་
ཉིས་ལྡབ་ཀྱིས་འཕར་ཏེ་ཁྱིམ་ཚང་རེར་སློབ་ཕྲུག་མང་ཤོས་༥༥ རེ་མཉམ་དུ་
འཇོག་དགོས་བྱུང་ཡོད། གཞན་ཡང་ཕྲུ་གུ་དེ་ཚོར་སེམས་ནད་ཚབས་ཆེ་ཕོག་པར་
དམིགས་བསལ་ལྟ་སྐྱོང་བྱེད་དགོས་པས་ཁྱིམ་ཚང་གི་ཨ་མ་ཚོར་ལས་བྲེལ་ཅི་ཆེས་
དཀའ་ངལ་ཆེན་པོ་འཕྲད་ཡོད། དེར་བརྟེན་ཕྲུ་གུ་ཚོ་དྷ་ཤོད་བོད་ཁྱིམ་དང་། བེལ་
ཀོབ་བོད་ཁྱིམ། པཱ་ཀུལ་བོད་ཁྱིམ་བཅས་ལ་ཁག་བགོས་བྱས་ཏེ་བཏང་བ་སོགས་
ཀྱིས་ཁྱིམ་ཚང་གི་ཕྲུ་གུ་ཉུང་དུ་ཕྱིན་ཡང༌། ད་དུང་ཕྲུ་གུ་༢༠༠༠ ཙམ་ལ་ལྟ་སྐྱོང་
བྱེད་བཞིན་ཡོད།
སྐབས་དེར་ཁྱིམ་ཚང་ཁག་ནང་འཚང་ག་ཤིག་ཤིག་སྡོད་དགོས་ཀྱིས་
རྐྱེན་པས་བོད་ནས་ཡོང་མཁན་གྱི་ཕྲུ་གུ་ལེན་རྒྱུ་རེ་ཞིག་མཚམས་འཇོག་བྱེད་
དགོས་བྱུང༌། འོན་ཀྱང་བུ་ཕྲུག་ཚོ་རྒྱ་གར་ནང་ཡོང་སྟེ་༸གོང་ས་མཆོག་གི་སྐུ་
འགྲམ་དུ་སློབ་སྦྱོང་འཐོབ་ཐབས་བྱ་རྒྱུ་དེ་ནི་ཕ་མ་ཚོ་དང་ང་ཚོ་ཚང་མའི་རེ་འདུན་
ཡིན། སྟབས་ལེགས་པར་ཕྱི་ལོ་༡༩༨༠ ལོ་ཙམ་ལ་སློབ་ཡོན་སྤྲོད་ཕྱོགས་ཀྱི་
ལམ་ལུགས་ཧ་ཅང་ཡག་པོ་བྱུང་བར་མ་ཟད། རྒྱ་ཆེའི་འཛམ་གླིང་མང་ཚོགས་
ནས་བོད་ནང་རྒྱ་དམར་གྱིས་དགོན་པ་༦༠༠༠ ཙམ་གཏོར་བཤིག་དང༌། བོད་
མི་༡༢༠༠༠༠༠ ཙམ་རྐྱེན་འདས་བཏང་བ། ཤེས་ཡོན་སློབ་སྦྱོང་གི་གོ་སྐབས་
མེད་པ། ཡིག་རྨོངས་ཁྱབ་གདལ་དུ་འགྲོ་བ། གཞི་རྩའི་འགྲོ་བ་མིའི་ཐོབ་ཐང་བརྡལ་
བཤིག བོད་ཀྱི་རིག་གཞུང་རྩ་བརླག་ཏུ་བཏང་བ་སོགས་ཀྱི་དངོས་ཡོད་གནས་
ཚུལ་རྣམས་མཁྱེན་རྟོགས་གང་ལེགས་བྱུང་འགོ་ཚུགས་པར་བརྟེན། སྦྱིན་བདག་
རྣམ་པས་བོད་ཕྲུག་ཚོའི་ཤེས་ཡོན་སློབ་སྦྱོང་ཐད་རོགས་རམ་གནང་རྒྱུ་གལ་ཆེར་
གཟིགས་ཏེ། ཕྲུ་གུའི་གྲངས་འབོར་ཉིན་རེར་འཕར་བ་བཞིན་དུ་རོགས་དངུལ་གནང་
མཁན་ཡང་ཇེ་མང་དུ་སོང༌།
ཕྲུ་གུ་ཆུང་ཆུང་དེ་ཚོ་ཁྱིམ་ཚང་དུ་འབྱོར་བ་ནས་བཟུང་མ་ཚབ་ཚོས་
བརྩེའི་ལྟ་སྐྱོང་གང་ལེགས་བྱས་པར་བརྟེན། ཁོང་ཚོ་ལམ་བར་དཀའ་ངལ་གྱིས་ལུས་
ཐོག་རྨས་སྐྱོན་བྱུང་བ་རྣམས་ཀྱང་རིམ་པས་དྲག་སྐྱེད་བྱུང་བ་བཅས་ལ་་ཐུགས་རྗེ་ཆེ་
ཞེས་ཞུ་རྒྱུ་ཡིན། འོན་ཀྱང་སོ་སོའི་ཕ་མ་ཚོར་བཙན་གནོན་སྡུག་སྦྱོང་བཏང་བ་དངོས་
སུ་མཐོང་མཁན་གྱི་ཕྲུ་གུ་དེ་དག་ལ་སེམས་ངལ་གསོ་རྒྱུ་དཀའ་ངལ་ཡོད་པས། ཁྱིམ་
ཚང་གི་ཨ་མ་རྣམས་ལ་ཕྲུ་གུ་འདི་ཚོར་དམིགས་བསལ་ལྟ་སྐྱོང་གནང་རོགས་ཞེས་
ཞུས་པ་ཡིན།
ཕྲུ་གུ་རང་ལོ་༡༣ ནས་༢༠ བར་སོན་པའི་ན་གཞོན་ཚོའི་གནས་སྟངས་
དེ་བས་ཛ་དྲག་ཆེ་བར་གྱུར་སྟབས། ང་ཚོས་ཁོང་ཚོའི་ཆེད་བཱིར་ས་ཁུལ་དུ་སློབ་
གྲྭ་གསར་འཛུགས་བྱ་རྒྱུ་ཐག་གཅོད་བྱས་པ་ཡིན། སེམས་ཁམས་བདེ་མིན་གྱི་
དཀའ་ངལ་ཚབས་ཆེ་འཕྲད་པའི་གཞོན་སྐྱེས་ཚོའི་སེམས་ཚོར་དྲག་པོ་ཞི་ཐབས་
ཆེད། དམིགས་བསལ་སྦྱོང་བརྡར་ཡོད་པའི་སྒྲིག་འཛུགས་ཤིག་ནས་ཁོང་ཚོར་
སེམས་ངལ་གསོ་ཐབས་བྱས་ཡོད། ཁོང་ཚོ་འདི་ཁུལ་རང་དབང་ལུང་པར་ཚུལ་
མཐུན་བྱ་རྒྱུའི་རེ་བ་བྱས་ཀྱང་དེ་ལས་ལྡོག་སྟེ་དྲག་རྩུབ་ཅི་ཆེས་རྟག་ཏུ་ཉེན་ཟོན་ངང་
གནས་དགོས་སུ་གྱུར། ན་གཞོན་དེ་ཚོ་མང་ཆེ་བ་རྒྱ་དམར་གྱི་རིག་གནས་གསར་
བརྗེ་ཟེར་བའི་ཆབ་སྲིད་ལས་འགུལ་གྱི་ཁོར་ཡུག་ནང་འཚར་ལོངས་བྱུང་བ་ཞིག་
ཡིན་པས་ང་ཚོར་ཡང་ཡིད་ཆེས་བྱེད་རྒྱུ་ཁག་པོ་འདུག བོད་ཁྱིམ་སྤྱི་ཁྱབ་ལས་
ཁུངས་ཀྱི་ལམ་སྟོན་འོག་སློབ་གྲྭའི་འགོ་འཛིན་རྒན་བསྟན་འཛིན་ལགས་ནས་ཕྲུ་གུ་
ཚོར་རྒྱ་དམར་ནས་འདས་པའི་དུས་སུ་གཉའ་གནོན་བཤུ་གཞོག་བཏང་བ་སོགས་
ལ་ཞེ་འཁོན་གྱི་རྣམ་པ་ཞི་འཇགས་ཡོང་སླད་སི་པོལ་དང༌། དྲྭ་པོལ། རྐང་རྩེད་པོ་
ལོ་སོགས་ཀྱི་རྩེད་ཐང་ཞིག་བཟོ་སྐྲུན་དགོས་གལ་ཆེན་པོ་མཐོང་ལུགས་གསུངས་
བྱུང༌། རྒན་བསྟན་འཛིན་ལགས་ནི་གཅེན་མོ་དམ་པའི་སྐབས་ཕྱག་རོགས་ཞབས་ཞུ་
གནང་མཁན་ཐོག་མའི་ལས་བྱེད་གྲས་ཡིན།
སློབ་ཕྲུག་ཚོས་དུས་ཡུན་ཆུ་ཚོད་མང་པོ་ཨང་རྩིས་དང་། ཨིན་ཡིག བོད་ཡིག་
བཅས་ཀྱི་སློབ་ཚན་ཐོག་སློབ་སྦྱོང་བྱེད་རྒྱུ་དཀའ་ལས་ཁག་པོ་ཡོད་སྟབས། ཁོང་
ཚོའི་སེམས་ངལ་ཞི་ཐབས་སུ་རྩེད་མོ་རྣམ་གྲངས་འདྲ་མིན་དང་། བཟོ་རིག་ལག་
རྩལ་སོགས་ཀྱི་སློབ་སྦྱོང་སྤྲོད་ཐབས་བྱས་པར་བརྟེན། ཕྲུ་གུ་སོ་སོའི་ཤེས་རྩལ་ལ་
གཞིགས་ཏེ་ལས་ཀ་བྱེད་ཐུབ་པ་བྱུང་ཡོད། རྒན་བསྟན་འཛིན་ལགས་ཀྱིས་ཕྲུ་གུ་
རྣམས་སྡེ་ཚན་ཁག་བགོས་བྱས་པའམ་སྐབས་རེ་ཕྲུ་གུ་རེ་གཉིས་བྱས་ཏེ་ཁོང་ཚོར་
སོ་སོའི་ནང་མིའི་ལོ་རྒྱུས་དང༌། མི་རྒྱུད་ཀྱི་འབྱུང་ཁུངས། རྒྱ་གར་དུ་ཡོང་སྐབས་
ལམ་ཕྱོགས་གང་ནས་ཡོང་བ་དང་དཀའ་ངལ་ཇི་འཕྲད་སོགས་སྐད་ཆ་ཤོད་དུ་འཇུག་
པ་དང༌། དེ་བཞིན་ཁོང་གིས་ཕྲུ་གུ་ཚོར་ཁྱེད་རང་ཚོ་འདིར་སླེབས་ནས་༸གོང་ས་
མཆོག་གི་དབུ་ཁྲིད་ལམ་སྟོན་འོག་སློབ་སྦྱོང་གི་གོ་སྐབས་ཐོབ་པའི་བཀའ་དྲིན་དྲན་
དགོས་པར་མ་ཟད། གོ་སྐབས་བཟང་པོ་ནམ་ཡང་འཐུས་ཤོར་གཏོང་རྒྱ་མེད་པའི་
སློབ་གསོ་གང་ཐུབ་གནང་ཡོད། ཕྲན་ཡང་སྡུག་སྦྱོང་མནར་གཅོད་འོག་ནས་བྲོས་
ཐར་ཐུབ་པའི་ན་གཞོན་ཚོ་ཐུག་འཕྲད་བྱེད་འདོད་ཆེན་པོས་བཱིར་བོད་ཁྱིམ་དུ་ཡང་
ཡང་ཕྱིན་པ་ཡིན
སྐབས་དེར་ན་གཞོན་མང་པོ་ཞིག་སློབ་སྦྱོང་བྱེད་འདོད་མེད་པར་ཁྱིམ་ཚང་ནང་
ཐ་མག་འཐེན་པ་སོགས་རང་སྣང་གང་དྲན་ངང་བསྡད་འདུག དམངས་སྤྱོད་ཉལ་ཁང་
ནང་སློབ་ཕྲུག་མང་བས་གདོང་ལེན་བྱ་རྒྱུར་དཀའ་ངལ་ཆེན་པོ་བྱུང༌། ཁོང་ཚོ་བོད་
ནང་རྒྱ་དམར་གྱི་དྲག་རྩུབ་དབང་སྒྱུར་གྱི་སྤྱི་ཚོགས་ཤིག་ནང་མི་ཚེ་སྐྱེལ་སྟབས་རང་
དབང་ལུང་པར་འབྱོར་སྐབས་བསྟུན་གཤིབས་བྱེད་ཁག་པོ་ཆགས་འདུག འོན་ཀྱང་
ང་ཚོས་བཟོད་བསྲན་གང་ཆེས་ལྟ་སྐྱོང་དོ་ཁུར་གང་དྲག་བྱས་པའི་དབང་གིས་རིམ་
པས་གནས་སྟངས་ཡར་རྒྱས་སོང་ཞིང༌། ཁོང་ཚོ་མ་འོངས་པར་མདུན་ལམ་ཡག་པོ་
ཞིག་ཡོང་ཐབས་བྱ་རྒྱུ་གལ་ཆེ་ཡིན་པས་ང་ཚོའི་ངོས་ནས་འདིར་རོགས་པ་བྱེད་པར་
ཡོང་ལུགས་འགྲེལ་བརྗོད་བྱས་པ་ཡིན། བཱིར་ཁུལ་དུ་འབྱོར་ཏེ་ལོ་གཉིས་གསུམ་
ཕྱིན་པའི་ན་གཞོན་ཁག་གཅིག་གིས་གསར་དུ་འབྱོར་བའི་སློབ་ཕྲུག་ཚོར་སྐད་ཆ་
བཤད་རོགས་བྱས་པ་དེས་ཀྱང་ཕན་ཐོགས་ཆེན་པོ་བྱུང༌།
ཕྱི་ལོ་༡༩༩༡ ལོར་སློབ་ཕྲུག་ཕན་ཚུན་དབར་འཁྲུག་འཛིང་གིས་སྐབས་རེ་
རྡོ་གཞུ་རེས་བྱེད་པ་སོགས་ཀྱིས་ཛ་དྲག་དཀའ་ངལ་འཕྲད་དེ་ང་ཚོར་འགན་ཆེན་པོ་
ཞིག་བབས་བྱུང་། ང་ཚོས་སློབ་ཕྲུག་རང་ལོ་༢༠ ནས་༣༠ སོན་པའི་ན་གཞོན་
ཚོར་སློབ་འཇུག་གི་གོ་སྐབས་སྤྲད་ཡོད། བཱིར་སུ་ཇ་བོད་ཁྱིམ་སློབ་གྲྭར་སློབ་ཕྲུག་
གྲངས་༧༠༠ ལྷག་ཙམ་ཡོད་པ་ནས་མང་ཆེ་བ་རང་ལོ་༡༣ ནས་༡༦ བར་
སོན་པ་ཡིན། སློབ་ཕྲུག་རྒན་པ་ཚོའི་ཁྲོད་འགོ་ཁྲིད་མང་པོ་ཡོད་པའི་ཤོག་ཁག་ཏུ་
གྱེས་ནས་བློས་འགན་བཟོད་ཐབས་བྲལ་བའི་གནས་སྟངས་འོག་ས་གནས་རྒྱ་གར་
སྐོར་སྲུང་བས་ཀྱང་རྩོད་རྙོག་ཞི་འཇགས་གནང་བར་ཕེབས་དགོས་བྱུང་ཡོད། ཐོག་
མར་ང་ཚོས་བྱེད་གཏེ་འགོ་པ་རྣམས་ཕྱིར་འབུད་བྱ་རྒྱུ་དང༌། དེ་ནས་མི་ཉི་ཤུ་ཅན་
གྱི་ཤོག་ཁག་དེར་སློབ་གསོ་རྒྱག་རྒྱུ་བྱས་པ་ཡིན། སློབ་ཕྲུག་ཆུང་བ་ཚོས་ལོ་
ན་༢༠ བརྒལ་བའི་སློབ་ཕྲུག་རྒན་པ་རྣམས་དང་མཉམ་དུ་སྡོད་རྒྱུ་ཁག་པོ་ཡོད་པའི་
རྣམ་འགྱུར་གཅིག་མཚུངས་བསྟན་པར་བརྟེན། དེ་ནས་བཟུང་བཱིར་བོད་ཁྱིམ་སློབ་
གྲྭར་བསྡུ་ལེན་བྱ་རྒྱུའི་སློབ་ཕྲུག་གི་ལོ་ཚད་གཏན་འབེབས་བྱས་པ་ཡིན།
འོན་ཀྱང་ང་ཚོའི་ངོས་ནས་སློབ་ཕྲུག་གཞན་དག་རྣམས་ཀྱང་བདག་མེད་
བཞག་པར་སློབ་སྦྱོང་ལ་དོ་ཁུར་འབད་བརྩོན་བྱེད་པའི་སློབ་ཕྲུག་ཚོར་སློབ་སྦྱོང་མུ་
མཐུད་རྒྱུན་འཁྱོངས་བྱེད་བཅུག་པ་དང༌། དེ་མིན་རྣམས་ལ་འཚོ་བའི་མདུན་ལམ་
བཙལ་རོགས་བྱས་པ་ཡིན། དེ་ནས་བཟུང་བཱིར་སློབ་གྲྭའི་ནང་དཀའ་རྙོག་གཅིག་
ཀྱང་བྱུང་མེད། ཁོང་ཚོར་ལག་ཤེས་བཟོ་ལས་སྦྱོང་བརྡར་སོགས་ཀྱི་གོ་སྐབས་སྤྲད་
རྗེས་བོད་དུ་སོ་སོའི་ནང་མི་ཡོད་སར་ཕྱིར་ལོག་བྱ་རྒྱུའི་བློ་སྟོབས་འཕེལ་ཐུབ་པ་
བྱུང་ཡོད།
ན་གཞོན་དེ་ཚོ་དང་མཉམ་དུ་ཇི་ཙམ་བསྡད་པ་དེ་སྐབས་རྒྱ་དམར་ནས་བོད་
ནང་འགྲོ་བ་མིའི་ཐོབ་ཐང་མུ་མཐུད་བརྡལ་བཤིག་གཏོང་གི་ཡོད་པའི་རྣམ་པ་གསལ་
པོར་མངོན། ཁོང་ཚོས་རྟག་ཏུ་བོད་མི་ཚོར་ཤེས་ཡོན་སློབ་སྦྱོང་གི་གོ་སྐབས་སྤྲད་
ལུགས་བཤད་ཀྱི་ཡོད་ཀྱང༌། མི་ཉུང་ཤས་ལ་ཤེས་ཡོན་སློབ་སྦྱོང་སྤྲད་པ་དེས་བོད་
ནང་གཞི་རྩའི་འགྲོ་བ་མིའི་ཐོབ་ཐང་མུ་མཐུད་བརྡལ་བཤིག་གཏོང་བའི་གྱོང་གུན་
དང་ཁ་གསབ་བྱེད་ཐུབ་ཐབས་མེད། བོད་མི་རེ་ཟུང་ལ་བློན་ཆེན་སོགས་ཀྱི་གོ་མིང་
སྤྲད་པ་དང༌། ཞིང་འབྲོག་ས་ཁུལ་གྱི་ཧུར་བརྩོན་པ་རེ་ཟུང་མི་མང་གི་འཐུས་མིར་
བདམས་པ་དེ་དག་གཞི་རྩའི་འགྲོ་བ་མིའི་ཐོབ་ཐང་སྤྲད་པར་བརྩི་མི་ཐུབ། བོད་མི་
ཁ་ཤས་ལ་གོ་མིང་སྤྲད་པ་དེ་ནི་བོད་ནང་བྱུས་ཉེས་ཆེན་པོ་བྱུང་བ་རྣམས་སྦེད་ཐབས་
ཆེད་ཡིན་པ་བརྗོད་མི་དགོས།། །།

ལེའུ་བཅོ་ལྔ་པ།
བོད་ཀྱི་བུད་མེད་ཚོའི་འཐབ་རྩོད།

༅། །རང་ཉིད་བུད་མེད་དང་ཨ་མ་ཞིག་ཡིན་པའི་ཆ་ནས་རྒྱ་དམར་གྱིས་བོད་
ནང་གཏོར་བཤིག་ཚད་མེད་བཏང་དང་གཏོང་བཞིན་ཡོད་པར་ཞེ་འཁོན་གྱིས་མི་
དགའ་བ་ཡོང་གི་འདུག ལོ་རབས་བརྒྱད་ཅུ་ཙམ་ནས་བོད་མི་རྣམས་རང་གི་རྒྱལ་
ཁབ་ནང་གྲངས་ཉུང་མི་རིགས་སུ་སྒྱུར་བཞིན་ཡོད། བོད་དུ་ང་ལ་ཕྲུ་གུ་ལོ་བདུན་
ནས་བཅུ་བར་སོན་པ་མང་པོ་ཐུག་བྱུང༌། ངས་ཁོང་ཚོའི་ཨ་མ་ལ་ཁྱེད་རང་ཚོ་
ལས་གཞན་པའི་ཕྲུ་གུ་མ་སྐྱེས་པ་ག་རེ་བྱས་པ་རེད་ཅེས་སྐད་ཆ་འདྲི་སྐབས། ཁོང་
ཚོ་ཚང་མས་ག་རེ་བྱས་མིན་ཤེས་ཀྱི་མེད་ཅེས་ལན་འདེབས་གཅིག་མཚུངས་
བྱས་བྱུང༌། དོན་དངོས་ཐོག་བུད་མེད་དེ་ཚོ་ཕྲུ་གུ་བཙའ་སྐབས་སྐྱེ་སྒོ་བཀག་ཡོད་
འདུག དེ་ལྟ་བུ་ནི་བློ་ཡུལ་དུ་ཤོང་དཀའ་བའི་སྙིང་རྗེ་བྲལ་ཞིང་གདུག་རྩུབ་ཀྱི་བྱ་སྤྱོད་
ཅིག་ཡིན་པར་བརྟེན་རང་ཉིད་བོད་པའི་བུད་མེད་ཅིག་ཡིན་པའི་ཆ་ནས་འདིའི་ཐད་
འཐབ་རྩོད་བྱ་རྒྱུའི་དུས་ལ་བབས་ཡོད་པ་ངོས་འཛིན་བྱེད་ཀྱི་ཡོད།
ངས་མི་ལོ་༣༣ རིང་བོད་ཕྲུག་ཚོའི་ཆེད་དུ་རང་གི་མི་ཚེ་བློས་གཏོང་བྱས་
པ་ཡིན། ཕྲན་རང་ཆབ་སྲིད་ཀྱི་ལས་དོན་སྐོར་ཤེས་ཀྱི་མེད་པར་མ་ཟད་ཆབ་སྲིད་
པའང་མིན། དེ་བཞིན་རང་ཉིད་ལ་ཆེ་མཐོང་དང་གཟེངས་བསྟོད་སོགས་ཡོང་བའི་
ཆེད་དུ་ལས་དོན་བྱས་པའང་མེད། རང་གི་ངོས་ནས་དྲང་བདེན་གཙོ་བཟུང་ཐོག་ནང་
པ་སངས་རྒྱས་པའི་ཆོས་ལ་བློ་རྩེ་གཅིག་གཏོད་བྱེད་ཀྱི་ཡོད། དེ་བཞིན་ཕྲུ་གུ་ཚོར་
ལྷག་བསམ་རྣམ་དག་གིས་ལྟ་སྐྱོང་བྱ་རྒྱུ་འདི་བོད་ཀྱི་རྩ་དོན་ལ་སྨན་པའི་རང་ངོས་ཀྱི་
ཞབས་འདེགས་ཤིག་ཡིན་བསམ་པ་དྲན་གྱི་ཡོད
རང་ཉིད་ཤེས་ཡོན་རིག་རྩལ་ཐོག་དམིགས་བསལ་སྦྱོང་བརྡར་བྱེད་མྱོང་མེད་
ཀྱང་། ད་བར་གང་ཤེས་པ་རྣམས་ལས་ཞོར་དུ་བྱུང་བ་དེ་འདྲ་ཡིན། རང་ཉིད་ལ་
དཀའ་ངལ་འཕྲད་སྐབས་གདོང་ལེན་འཕྲལ་དུ་བྱ་རྒྱུའི་རང་གཤིས་ཡོད་སྟབས་
སྐྱོན་་ཆའཆའང་ལམ་སང་ངོས་འཛིན་ཐུབ་ཀྱི་འདུག ཕྱི་ལོ་༡༩༦༤ ལོར་༸གོང་ས་
ྋསྐྱབས་མགོན་ཆེན་པོ་མཆོག་ནས་གཅེན་མོ་དམ་པའི་ཕྱག་ལས་ཀྱི་མཇུག་སྐྱོང་
བྱེད་དགོས་ཞེས་བཀའ་སློབ་ལམ་སྟོན་སྤྱི་ཕེབས་བཞིན་ཕྲན་ནས་ལས་དོན་ལ་
ཞུགས་རྒྱུའི་འབད་བརྩོན་བྱས་པ་ཡིན། འགའ་ཞིག་གིས་ང་ལ་བོད་ཀྱི་བུད་མེད་སྤྱི་
དང་། ལྷག་པར་བོད་ནང་གི་བུད་མེད་ཚོའི་གནས་སྟངས་སྐོར་མང་ཚོགས་ལ་གཏམ་
བཤད་བྱེད་དགོས་པའི་ཡང་ཡང་སྐུལ་མ་གནང་གི་འདུག་རུང༌། རང་ངོས་ནས་བོད་
ཕྲུག་ཚོར་ཤེས་ཡོན་སློབ་སྦྱོང་སྤྲོད་རྒྱུ་འདི་གལ་གནད་ཆེ་བ་བརྩི་ཡི་ཡོད།
ཕྱོགས་གཞན་ནས་ང་ཚོར་བློ་སྟོབས་སྤེལ་མཁན་དང༌། བོད་དོན་ཐོག་ལྷག་
བློ་ཆེར་བསྐྱེད་ཀྱིས་འཐབ་རྩོད་བྱེད་མཁན་བོད་ཀྱི་བུད་མེད་ལྷན་ཚོགས་ཡོད་པ་
རེད། ཁོང་ཚོས་བཙན་བྱོལ་བོད་མིའི་སྤྱི་ཚོགས་ཁྲོད་བོད་དོན་དང་འབྲེལ་བའི་
གལ་ཆེའི་ལས་འགུལ་མང་པོ་སྤེལ་དང་སྤེལ་མུས་སུ་ཡོད། བོད་ཀྱི་བུད་མེད་ལྷན་
ཚོགས་ནས་རང་དབང་དང་དྲང་བདེན་གཙོ་བཟུང་ཐོག་བོད་དོན་འཐབ་རྩོད་བྱེད་པར་
མ་ཟད། ལྷག་པར་རྒྱ་དམར་གྱིས་བཙན་དབང་གི་སྒོ་ནས་གཞིས་ལུས་བུད་མེད་
ཚོའི་སྐྱེ་སྒོ་བཀག་པ་དང༌། ཕྲུ་གུ་མངལ་ནས་འདོན་པ་སོགས་བོད་ཀྱི་བུད་མེད་ཚོར་
གནོད་སྐྱོན་ཚབས་ཆེ་གཏོང་བའི་སྲིད་བྱུས་ལ་ངོ་རྒོལ་འཐབ་རྩོད་བྱ་རྒྱུ་གལ་ཆེར་
མཐོང་སྟེ་གདོང་ལེན་བྱས་དང་བྱེད་བཞིན་ཡོད། འཛམ་གླིང་འདིའི་ཐོག་སྐྱེད་མ་ཞིག་
ལ་ཕྲུ་གུ་ཇི་ཙམ་སྐྱེད་བསྲིང་བྱེད་རྒྱུ་རང་ལ་གདམ་ཀ་བྱེད་དབང་མེད་པ་དེ་ནི་བསམ་
ཡུལ་ལས་འདས་པའི་བྱ་སྤྱོད་ཅིག་ཡིན་པ་སྨོས་མི་དགོས། འཆར་ལྡན་བུ་བཙའ་
ཟེར་བའི་སྲིད་བྱུས་འོག་ཨ་མའི་མངལ་ནང་གི་ཕྲུ་གུ་གསོད་པ་སོགས་ཀྱི་ཚབས་ཆེའི་
གནས་ཚུལ་ལ་བོད་ཀྱི་བུད་མེད་ལྷན་ཚོགས་ནས་ངོ་རྒོལ་དང༌། དེ་བཞིན་བོད་དོན་
འཐབ་རྩོད་ཐོག་ཐུགས་ཁུར་ཆེན་པོ་བཞེས་བཞིན་ཡོད་པར་རང་ངོས་ནས་ཕྱར་གྲུ་
མཉམ་འདེགས་གང་ཐུབ་ཞུ་མུས་སུ་ཡོད་ཀྱང༌། གོང་ཞུས་ལྟར་བོད་ཕྲུག་ཁྱིམ་སྡེའི་
ལས་ཁུར་དེ་ཡང་གལ་གནད་ཆེན་པོ་ཡིན་པར་མ་ཟད། ད་དུང་ལས་ཀ་དེ་བས་མང་
བ་བྱེད་རྒྱུ་བསྡད་ཡོད་སྙམ་པ་དྲན།
རང་རེ་བོད་མིའི་སྤྱི་ཚོགས་ཁྲོད་བུད་མེད་ཚོའི་བྱེད་སྒོ་ཁག་གི་སྐོར་རྩོམ་འབྲི་
བྱས་པ་རེ་ཟུང་ལས་མེད་པ་ནི་བློ་ཕམ་གྱི་གནས་སུ་གྱུར་ཅིང་། དེ་ནི་དོན་དངོས་
ཐོག་བོད་ཀྱི་མི་འབོར་ཕྱེད་ཀ་ལྷག་ཙམ་གྱི་བྱེད་སྒོ་དང་མངོན་འདོད་ཁག་ལ་བརྩི་
འཇོག་མ་བྱས་པ་ཡིན་པ་རྗེས་སུ་དཔག་ཐུབ། འཛམ་གླིང་འདིའི་ཐོག་ང་ཚོའི་
མེས་པོ་དམ་པ་རྣམས་ཀྱིས་ཐེག་པ་ཆེ་ཆུང་སྔགས་དང་བཅས་པའི་སངས་རྒྱས་ཀྱི་
བསྟན་པའི་བཀའ་བསྟན་གཞུང་ལུགས་ཤིན་ཏུ་ཕྱུག་པོ་ཞིག་ང་ཚོའི་ལག་ཏུ་འཇོག་
པ་གནང་ཡོད། ཕྱོགས་གཞན་ནས་འདས་པའི་མི་ལོ་༢༠༠༠ ལྷག་ཙམ་གྱི་ལོ་
རྒྱུས་འཕེལ་རིམ་ནང་བུད་མེད་ཀྱི་ལོ་རྒྱུས་སྐོར་བརྩམས་བྲིས་བྱས་པ་ཧ་ཅང་ཉུང་
ཉུང་རེད་འདུག
ཉེ་བའི་ལོ་ཤས་ནས་བཟུང་བོད་ཀྱི་བུད་མེད་ཚོས་ལྷག་པའི་བསམ་པས་ཀུན་
ནས་བསླངས་ཏེ་བོད་དོན་འཐབ་རྩོད་སོགས་སྤྱི་ཚོགས་ཀྱི་འགན་ཁུར་བླང་བཞིན་
ཡོད་པ་ཤེས་རྟོགས་བྱུང་བར་སྤྲོ་བ་ཆེ་ཆེར་བརྟས། དེ་སྔ་ཡིན་ན་བུད་མེད་རྣམས་
ནང་ལས་ཁོ་ནར་ཐེ་གཏོགས་བྱེད་བཞིན་ཡོད་ཀྱང༌། ད་ཆ་སྔར་དང་མི་འདྲ་བར་
བུད་མེད་མང་པོས་ས་ཁུལ་འདྲ་མིན་ནང་ཚོང་ལས་དང༌། དཔལ་འབྱོར། བཟོ་
གྲྭ༑ སྒྱུ་རྩལ། འབྲི་རྩོམ། ཆབ་སྲིད། གཞུང་དོན། ཟློས་གར། རྩེད་མོ་སོགས་
ལས་རིགས་རྣམ་གྲངས་འདྲ་མིན་ནང་ཞུགས་མཁན་ཇེ་མང་དུ་འགྲོ་བཞིན་ཡོད་
འདུག མང་པོ་བརྗོད་མི་དགོས་པ་གང་ལྟར་བོད་པའི་བུད་མེད་ཚོས་ཁྱིམ་ཚང་གི་ཨ་
མའི་འགན་ཁུར་གྱི་ཚུལ་ལས་ལྡོག་སྟེ་རྣམ་པ་གསར་པ་ཞིག་འཐོན་ཐབས་བྱེད་བཞིན་
ཡོད་པར་སྣང་།
འདི་ལ་བཙན་བྱོལ་དུ་བཟང་ཕྱོགས་ཀྱི་ཤུགས་རྐྱེན་དང་ཁོར་ཡུག་བསྐྲུན་
ཡོད། དེ་བཞིན་རྒྱ་གར་དང༌། ཡོ་རོབ། ཨ་རི་སོགས་ཕྱི་རྒྱལ་ཡུལ་གྲུ་ཁག་ལ་
གནས་པའི་བོད་མིའི་སྤྱི་ཚོགས་ཀྱི་ངོས་ནས་ཀྱང་འཛམ་གླིང་རྒྱལ་ཁབ་གཞན་དང་
མི་འདྲ་བའི་བསམ་བློ་གཏོང་ཕྱོགས་གསར་པ་ཞིག་གི་ཐོག་ནས་དཀའ་ངལ་ལ་་གདོང་
ལེན་བྱེད་དགོས་པའི་དུས་ལ་བབས་ཡོད། ཕྲན་རང་རྒྱལ་རབས་ལོ་རྒྱུས་ཐོག་
མཁས་པ་ཞིག་མིན་ལ་བོད་དོན་ཐོག་ཆེད་ལས་པ་ཞིག་ཀྱང་མིན། དེ་ལྟ་ནའང་ཕྱི་
ལོ་༡༩༥༩ ལོར་རྒྱལ་ས་ལྷ་སར་གྱེན་ལངས་བྱུང་བ་ནས་བཟུང་བོད་ནང་གི་བུད་
མེད་ཚོའི་གལ་ཆེའི་བྱེད་སྒོ་ཁག་དང་འབྲེལ་བའི་གནས་བབས་སྐོར་རགས་ཙམ་
གླེང་འདོད་བྱུང༌། འདི་ལ་བརྟེན་ནས་རྒྱ་ཆེའི་ཀློག་པ་པོ་རྣམས་ཀྱིས་བོད་ནང་དུས་
འགྱུར་མ་བྱུང་གོང་བོད་ཀྱི་བུད་མེད་ཚོར་རང་དབང་ཇི་ཙམ་ལོངས་སུ་སྤྱད་རྒྱུ་ཡོད་པ་
མཁྱེན་རྟོགས་ཐུབ་པ་ཡོང་རྒྱུ་ཡིན།
སྤྱིར་བཏང་བོད་ཀྱི་བུད་མེད་རྣམས་སྤྱི་ཚོགས་ཐོག་ལས་གནས་གང་ཙམ་མཐོ་
པོར་ཡོད། འོན་ཀྱང་ནུབ་ཕྱོགས་རྒྱལ་ཁབ་ཁག་གི་བུད་མེད་ཐོབ་ཐང་རྩོད་ལེན་
པའི་ལས་གནས་ལྟ་བུ་མེད་ཀྱང༌། ཨེ་ཤི་ཡའི་རྒྱལ་ཁབ་མང་པོའི་ཁོངས་ནས་བུད་
མེད་ཀྱི་ཐོབ་ཐང་ཅུང་དྲག་པའི་གྲས་སུ་སླེབས་ཀྱི་ཡོད་སྐད། གང་ལྟར་བོད་མིའི་སྤྱི་
ཚོགས་ཀྱི་སྒྲོམ་གཞི་ཕོ་གཙོ་ལམ་ལུགས་ཡིན་རུང་། རྒྱ་ནག་ལྟར་བུད་མེད་རྣམས་
རྐང་རིལ་བཟོས་པ་མེད་ལ། དེ་བཞིན་རྒྱ་གར་ནང་བུ་མོ་བཙས་མ་ཐག་མེད་པར་
བཟོ་བ་དེ་འདྲའི་གནས་ཚུལ་རིགས་བོད་ནང་ཐོས་མྱོང་ཙམ་ཡང་མེད། བོད་ཀྱི་བུད་
མེད་ཚོར་དཔལ་འབྱོར་གྱི་རང་དབང་དང༌། བཟའ་མི་ཡ་བྲལ་གྱི་གནས་སྟངས་
སོགས་འཕྲད་རུང་རང་ཉིད་ཀྱི་རྒྱུ་ནོར་རྣམས་རང་གི་བཟའ་ཟླ་དང་བདག་དབང་འདྲ་
མཉམ་ལོངས་སུ་སྤྱད་རྒྱུ་ཡོད་པ་ཡིན། གང་ལྟར་ཁོང་ཚོའི་དཔལ་འབྱོར་གྱི་གནས་
སྟངས་ནི་སྤྱིར་བཏང་སོ་ནམ་པ་དང་འབྲོག་པ་ཚོ་དང་འདྲ་བར་ཡོད་ལུགས་ཨར་ཨེ་
སི་ཊན་R.A Stein གྱིས་བརྩམས་པའི་བོད་ཀྱི་སྲིད་པའི་དཔལ་ཡོན་Tibet-
an Civilization ཞེས་པའི་དེབ་ནང་གསལ་འདུག
བོད་ཀྱི་རྒྱལ་རབས་ལོ་རྒྱུས་སྨྲ་བ་ཚོས་ཡེ་ཤུ་འདས་པའི་དུས་རབས་གཉིས་
པའི་ནང་བོད་ལྷོ་ཤར་ཁུལ་གྱི་བུད་མེད་ཚོས་རྒྱལ་གཞིས་བཟུང་བའི་སྐོར་སོགས་
བརྩམས་བྲིས་གནང་འདུག སྐབས་དེ་དུས་བུད་མེད་ཚོས་ཆབ་སྲིད་ཀྱི་དབང་ཆ་
བཟུང་བ་དང༌། སྐྱེས་པ་ཚོས་དམག་ཞབས་དང་གཞུང་ཞབས་ཁོངས་སུ་ཞུགས་ཀྱི་
ཡོད་འདུག གྷི་རིག་Greek གི་གཏམ་རྒྱུད་དེ་ཚོའི་ནང་དུའང་བོད་ནུབ་རྒྱུད་ཀྱི་
རྒྱལ་གཞིས་དེ་Alexander the Great ཀྱིས་དབང་དུ་བསྡུས་མ་ཐུབ་པའི་སྐོར་
དང་གཅིག་མཚུངས་ཡིན་ལུགས་འགྲེལ་བརྗོད་བྱས་འདུག འོན་ཀྱང་དུས་རབས་
བདུན་པ་ཙམ་ལ་རྒྱལ་གཞིས་འདི་སྐོར་བོད་ཀྱི་རྒྱལ་རབས་ཡིག་ཐོག་ཏུ་བཀོད་
མཚམས་ལ་སླེབས་སྐབས་རྒྱལ་གཞིས་འདི་སྟོངས་ཟིན་ཡོད་འདུག
ཡར་ཀླུང་བཙན་པོ་རྒྱལ་རྒྱུད་ཀྱིས་ཡེ་ཤུ་འདས་པའི་དུས་རབས་བདུན་པ་
ནས་དགུ་པ་བར་དབང་སྒྱུར་བྱེད་སྐབས། བོད་ཀྱི་བཙན་པོའི་ཡུམ་ཆེན་རྣམ་པས་
ཆབ་སྲིད་ཀྱི་བྱེད་སྒོ་ཁག་ནང་ཞུགས་ཡོད་འདུག བཙུན་མོ་དང་སྲས་མོ་ཚོས་ཀྱང་
གཞུང་གི་ལས་དོན་ཁག་ནང་ཧུར་བརྩོན་ཆེན་པོས་ཕྱག་ལས་གནང་ཡོད་པར་མ་
ཟད། ཁོང་རྣམས་ནི་བོད་མིའི་སྤྱི་ཚོགས་ཁྲོད་ནང་པ་སངས་རྒྱས་པའི་ཆོས་ལུགས་
ལ་དད་མོས་གནང་མཁན་ཐོག་མ་དེ་ཆགས་ཡོད་འདུག ཕྱི་ལོ་༡༩༢༦ ལོར་
ལྕམ་སྐུ་རིན་ཆེན་ལྷ་མོ་ལགས་ཀྱིས་བརྩམས་པའི་We Tibetans ཞེས་
པའི་ཕྱག་དེབ་ནང་ཕོ་མོ་སུ་འདྲ་ཞིག་ཡིན་རུང་དྲག་ཞན་གྱི་དབྱེ་བ་འབྱེད་སྲོལ་
མེད་པ་དང༌། ཕོ་མོ་འདྲ་མཉམ་གྱི་ལྟ་སྟངས་འཛིན་པ། བཟའ་ཚོ་གཉིས་ནི་ཚེ་
གང་གི་གཏན་གྲོགས་ཡིན་སྐོར་སོགས་འཁོད་འདུག ཕྱི་ལོ་༡༩༤༩ ལོར་
སྐུ་ཞབས་ལོ་ཝེལ་ཐོ་མ་སི་Lowell Thomas ལགས་ཀྱིས་བརྩམས་
པའི་Out of this World ཞེས་པའི་ཕྱག་དེབ་ནང༌། ཨེ་ཤེ་ཡའི་རྒྱལ་ཁབ་
གཞན་དང་མི་འདྲ་བར་བོད་དུ་ནང་ཆོས་དར་ཙམ་ནས་བུད་མེད་ཚོར་སྐྱེས་པ་དང་
ཐོབ་ཐང་འདྲ་མཉམ་ཡོད་པ་གསལ་འདུག
བོད་ཀྱི་ཐ་སྙད་ནང་སྐྱེ་དམན་ཞེས་པ་སྐྱེ་བ་དམན་པའམ་ཞན་པའི་དོན་ལ་གོ་
བས་ཕལ་ཆེར་ཆོས་ཕྱོགས་ནང་གཅིག་པུར་བུད་མེད་རྣམས་སྐྱེས་པ་དང་འདྲ་མཉམ་
མིན་པ་བརྩི་སྲོལ་ཡོད། ལྕམ་སྐུ་རི་ཊ་ཨེམ་གོ་རོ་སོ་Rita M Gross ལགས་
ཀྱིས་བརྩམས་པའི་མཁའ་འགྲོ་ཡེ་ཤེས་མཚོ་རྒྱལ་གྱི་ལོ་རྒྱུས་ནང༌། བོད་པའི་བུད་
མེད་ནང་ཆོས་ལ་ཞུགས་འདོད་ཡོད་པ་ཚོར་བཟོད་པར་དཀའ་བའི་འགོག་རྐྱེན་
འཕྲད་ཚུལ་གསུངས་ཡོད། དེ་ཡང་ཉམ་ང་བའི་བུད་མེད་དམ་སྐྱེ་བ་དམན་པ་བདག་
ལྟ་བུ་འཇིག་རྟེན་གྱི་ཁམས་འདིར་སྡང་པོ་བྱེད་ཡུལ་དུ་གྱུར་ཅིང༌། ང་ཚོ་བུད་མེད་
རྣམས་ཀྱིས་དགེ་སྐུལ་སློང་མོ་རྒྱག་པར་ཕྱིན་ཚེ་སྒོ་ཁྱི་ལ་སོགས་པས་སྡང་པོ་བྱེད་
པ་དང་། གལ་ཏེ་ང་ཚོར་ཟས་ནོར་ལོངས་སྤྱོད་སོགས་ཡོད་ན་རྐུན་མས་གནོད་འཚེ་
བྱེད་པ། དེ་བཞིན་མཚར་སྡུག་ཡིད་དབང་འཕྲོག་པ་ཞིག་ཡོད་ཚེ་མི་ཚོས་བསུན་
གཙེར་བྱེད་པ། ཅི་ཡང་ཡིད་ལ་མི་བྱེད་པར་བསྡད་རུང་ངན་སེམས་བཅངས་ཏེ་
གཏམ་འཆལ་གྱིས་ཁེངས་པར་བྱེད་པ། གལ་ཏེ་བསམ་བློ་འཁྱེར་ཕྱོགས་ཅུང་ཟད་
ནོར་འཁྲུལ་ཤོར་ཚེ་མི་རྣམས་ཀུན་གྱིས་སྡང་པོ་བྱེད་པ་སོགས་ང་ཚོ་བུད་མེད་ཚོས་
ལས་དོན་གང་འདྲ་ཞིག་བརྩམས་རུང་དཀའ་ངལ་གྱི་རྒྱུ་ཞིག་ཆགས་ཡོད། དེས་
ན་འཇིག་རྟེན་གྱི་ཁམས་འདིར་ང་ཚོ་བུད་མེད་ཀྱི་ལུས་རྟེན་འདིའི་ཐོག་ནས་ཆོས་
ཉམས་ལེན་རྒྱུན་འཛིན་བྱ་རྒྱུ་དཀའ་བ་ཙམ་དུ་མ་ཟད། འཚོ་གནས་ཐུབ་རྒྱུའང་ཁག་
པོ་ཆགས་ཡོད་ཅེས་གསལ་འདུག དེའི་ལན་དུ། སློབ་དཔོན་པདྨ་འབྱུང་གནས་
ཀྱིས་མཁའ་འགྲོ་ཡེ་ཤེས་མཚོ་རྒྱལ་ལ། ནང་པའི་ཆོས་ཕྱོགས་ཀྱི་ཐོག་ནས་ཕོ་མོ་
འདྲ་མཉམ་ཡིན་པ་དང༌། མི་ལུས་རིན་ཆེན་འདི་ནི་ཤེས་རབ་འཐོབ་པའི་རྒྱ་ཡིན་
པ༑ སྐྱེས་པ་དང་བུད་མེད་ཀྱི་ལུས་རྟེན་གཉིས་ཀའི་མཐར་ཐུག་གི་བསྒྲུབ་བྱ་གཅིག་
མཚུངས་ཡིན་ལུགས་སོགས་གསུངས་འདུག དེ་རྗེས་རིམ་པས་མཁའ་འགྲོ་ཡེ་
ཤེས་མཚོ་རྒྱལ་གྱིས་བུད་མེད་ཀྱི་ལུས་རྟེན་འདིའི་སྟེང་ནས་འགལ་རྐྱེན་བར་ཆད་
མཐའ་དག་ལས་སྒྲོལ་བར་མཛད་དེ་མཐར་སངས་རྒྱས་ཀྱི་གོ་འཕང་མངོན་དུ་བྱས་པ་
དང༌། དེ་བཞིན་བོད་ཀྱི་རྒྱལ་རབས་ནང་མཁའ་འགྲོ་ཡེ་ཤེས་མཚོ་རྒྱལ་ལས་གཞན་
པའི་བསྔགས་འོས་ཀྱི་བུད་མེད་མང་དག་ཅིག་བྱུང་ཡོད་སྐོར་གསལ་འདུག
སྤྱིར་བོད་མིའི་སྤྱི་ཚོགས་ཁྲོད་སྐྱེས་པར་ལྟོས་ན་བུད་མེད་ཆོས་ཀྱི་ཐོག་ནས་
མི་ཚེ་སྐྱེལ་མཁན་ཞེ་དྲག་ཉུང་ཉུང་ཡིན་ཞིང་། སྐྱེ་སྤྲུལ་སྟོང་ཕྲག་མང་པོའི་ཁྲོད་
ནས་བོད་ཀྱི་ལྷོ་ཁ་ས་ཁུལ་གྱི་མ་ཅིག་ལབ་སྒྲོན་དང༌། ལྷ་ལྡན་ཁུལ་གྱི་ཤུགས་
གསེབ་རྗེ་བཙུན་མ། ལྷོ་ཁ་ཡར་འབྲོག་གཡུ་མཚོའི་རྒྱུད་ཀྱི་བསམ་སྡིངས་དགོན་
པའི་བུད་མེད་ཀྱི་སྤྲུལ་སྐུ་སྙན་གྲགས་ཆེ་ཤོས་བསམ་སྡིངས་རྡོ་རྗེ་ཕག་མོ་བཅས་
ཁོང་གསུམ་ཙམ་ནང་པ་སངས་རྒྱས་པའི་ལུགས་ལྟར་སྤྲུལ་སྐུའི་ཡང་སྲིད་དུ་
ངོས་འཛིན་ཞུས་འདུག ཨིནྡྲ་མཇ་པུ་རི་ཡ་ལགས་ཀྱིས་Tibetan Wom-
en Then and Now ཞེས་པའི་ཕྱག་དེབ་ནང༌། རྒྱ་དམར་གྱིས་བོད་བཙན་
བཟུང་བྱེད་སྐབས་བསམ་སྡིངས་རྡོ་རྗེ་ཕག་མོ་དགུང་ལོ་༡༨ ཡིན་པ་དང༌། ཁོང་
གིས་རང་གི་བསླབ་སྡོམ་ཕུལ་ནས་བོད་རིགས་ལ་མིང་སྐམ་པོ་ཞིག་ལས་ཆབ་སྲིད་
ཐད་དབང་ཇུས་རྩ་བ་ནས་མེད་པའི་བོད་རང་སྐྱོང་ལྗོངས་ཟེར་བའི་ཚོགས་མིའི་
ཁོངས་སུ་བཅུག་ལུགས་སོགས་འཁོད་འདུག
རྒྱ་དམར་གྱིས་སྡུག་སྦྱོང་བཙན་གནོན་གཅིག་གྱུར་དུ་བཏང་བའི་འབྲས་བུར་
བོད་ཀྱི་བུད་མེད་ཚོས་ཆབ་སྲིད་དང་སྤྱི་ཚོགས་གང་ཐད་ནུས་ཤུགས་གོང་བུ་གཅིག་
ཏུ་སྒྲིལ་ཐུབ་པ་བྱུང་ཡོད། བོད་ཀྱི་ཤར་ཕྱོགས་ཁུལ་དུ་རྒྱ་དམར་ནས་དྲག་པོའི་
བཅིངས་བཀྲོལ་གྱིས་སྡུག་སྦྱོང་བཙན་གནོན་ཤུགས་ཆེར་བཏང་བར་བརྟེན། བོད་
མི་རྣམས་འུ་ཐུག་ནས་བཅིངས་འགྲོལ་དམག་ལ་ཐད་ཀར་ངོ་རྒོལ་དྲག་པོ་བྱས་པ་
དང༌། མཐར་ཕྱི་ལོ་༡༩༥༩ ལོར་བོད་རྒྱ་ཁྱབ་ཏུ་གྱེན་ལངས་ཀྱིས་ངོ་རྒོལ་བྱེད་
དགོས་བྱུང་ཡོད། སྐབས་དེར་བོད་ཀྱི་རྒྱལ་ས་ལྷ་སའི་བུད་མེད་ཚོས་བོད་ཀྱི་བུད་
མེད་ལྷན་ཚོགས་ཞེས་པའི་སྒྲིག་འཛུགས་ཤིག་གསར་དུ་བཙུགས་ཡོད།
ཕྱི་ཟླ་༣ ཚེས་༡༠ བོད་མིའི་སྒེར་ལངས་བྱས་པའི་ཉིན་གཉིས་རྗེས་བོད་
ཀྱི་བུད་མེད་ལྷན་ཚོགས་ཀྱི་ཚོགས་མི་རྣམས་ལྷ་སའི་ཁྲོམ་གཞུང་དུ་རྔམ་སྟོན་
བྱེད་པར་ཐོན་འདུག ཕྲེང་རིང་ལྷ་ལྕམ་རིན་ཆེན་སྒྲོལ་མ་ལགས་ནས་བརྩམས་
པའི་བོད་ཀྱི་བུ་མོ་ཞེས་པའི་ཕྱག་དེབ་ནང༌། ཕ་རཱན་སིའི་དམག་དཔོན་ཇོན་ཨོཕ་
ཨརཁ་John of Arc ལྟ་བུའི་བོད་ཀྱི་རྒྱལ་གཅེས་དཔའ་མོ་ཀུན་བདེ་གླིང་གུར་
སྟེང་ཀུན་བཟང་ལགས་ཀྱིས་དབུ་ཁྲིད་པའི་སྒོ་ནས་བོད་ཀྱི་བུད་མེད་ཚོས་དཔའ་
ངར་བློ་སྟོབས་ཆེན་པོས་ངོ་རྒོལ་རྔམ་སྟོན་ནང་ཞུགས་པ་དང༌། ཀུན་བདེ་གླིང་ཀུན་
བཟང་ལགས་ནི་རྣམ་ཀུན་ངོ་ཚ་སྨིན་པོ་དང་གཞན་ལ་གུས་བཀུར་ཆེ་ཞིང་བཀའ་མོལ་
ཤུགས་ཆེ་གསུང་མཁན་ཞིག་མིན་ཡང་། དེ་ཉིན་ཁོང་གིས་ངོས་རང་ལ་རྒྱ་གར་གྱི་
གཞུང་འབྲེལ་སྐུ་ཚབ་དཔོན་རིགས་སར་བོད་དོན་ཐོག་རྒྱབ་སྐྱོར་གནང་རོགས་ཞུ་
བར་འགྲོ་དགོས་པའི་ལམ་སྟོན་གནང་བ་ལྟར་ང་ཚོ་ཕྱིན་པ་ཡིན། ཁོང་ནི་དོན་དམ་
པའི་དཔའ་མོ་ཞིག་རེད། ངོ་རྒོལ་གྱེན་ལངས་བྱས་རྗེས་བུད་མེད་ཉམ་ཆུང་ཀུན་
བཟང་ལགས་རྒྱ་དམར་གྱིས་འཛིན་བཟུང་འདྲི་རྩད་བྱེད་སྐབས། དེ་ལྟར་བྱེད་དགོས་
དོན་སོ་སོའི་ལས་འགན་ཡིན་པས་སུ་ཞིག་ལ་ཁག་འདོགས་སྐྱོན་འཛུགས་བྱེད་ས་
མེད་ཅེས་གསུངས་པ་སོགས་གོ་ཐོས་བྱུང༌། བཙོན་ཁང་ནང་ཁོང་ལ་ཉེས་རྡུང་
ཚབས་ཆེ་བཏང་སྟེ་ཐ་ན་མིག་ཀྱང་ལོང་བར་གྱུར་པ་དང༌། དེ་རྗེས་སྲོག་ཐོག་གི་ཉེས་
ཆད་བཏང་སྟེ་མེ་མདའ་བརྒྱབ་ནས་བསད་པ་རེད།
ལྷ་སའི་བུད་མེད་ཚོས་རྒྱ་དམར་ལ་ངོ་རྒོལ་གྱི་སྦྱར་ཡིག་མང་པོ་གང་སར་སྦྱར་
འགྲེམས་བྱས་པ་དང༌། ཁོང་ཚོས་བར་སྐོར་གྱི་མཐའ་སྐོར་དུ་རུ་བསྟར་བསྒྲིགས་
ཏེ༑ ད་ནས་བཟུང་བོད་རང་བཙན་ཡིན། རྒྱ་མི་བོད་ནས་ཕར་རྒྱུགས་ཤིག ཅེས་
འབོད་ཚིག་ཤུགས་ཆེ་བསྒྲགས་ནས་རྔམ་སྟོན་ཁྲོམ་སྐོར་བྱེད་བཞིན་འདུག་པར་ཕྲན་
ཡང་མཉམ་ཞུགས་བྱས་པ་ཡིན། དེ་སྐབས་བོད་ཀྱི་བུད་མེད་རྣམས་ནི་སྐྱེས་པ་ལས་
གཏུམ་དྲག་ཆེ་བ་འདུག་ཅེས་རྒྱས་བཤད་གནང་འདུག
རྒྱལ་གཅེས་དཔའ་མོ་ཀུན་བདེ་གླིང་གུར་སྟེང་ཀུན་བཟང་ལགས་དང་འདྲ་
བར་དགའ་གླིང་ཤར་ཆོས་ལགས་དང་། རྟའུ་ཚང་སྒྲོལ་དཀར་ལགས། བདེ་མོ་
འཆི་མེད་ལགས། ཚོང་ཁང་གསར་པའི་མི་མི་ལགས། ཨ་ནེ་འཕྲིན་ལས་ཆོས་
སྒྲོན་ལགས། སྐུ་མཁར་ཤར་སྐལ་བཟང་ལགས། རི་ཟུར་དབྱངས་ཅན་ལགས་
སོགས་རྒྱལ་གཅེས་ལྷག་བསམ་ལྡན་པའི་བུད་མེད་རྣམས་ཀྱིས་རྒྱ་དམར་བཙན་
འཛུལ་བར་རྒོལ་འཛིང་གདོང་ལེན་གྱིས་སོ་སོའི་གཅེས་པའི་སྲོག་ཀྱང་བློས་གཏོང་
གནང་ཡོད། གོང་དུ་མིང་འཁོད་པའི་བུད་མེད་རྣམས་ནི་རྒྱ་མིས་རྐྱེན་འདས་བཏང་
བ་དང༌། དེ་བཞིན་མངལ་གནས་ཕྲུ་གུ་བཏོན་པ། སྐྱེ་སྒོ་བཀག་པ། མནར་གཅོད་
བཏང་བ། བཙན་གཡེམ་བྱས་པ་བཅས་ཀྱི་དཔེ་མཚོན་ཙམ་ཡིན།
བོད་མི་ཚོས་རང་དབང་སྒེར་ལངས་བྱས་པར་རྒྱ་དམར་ནས་དྲག་གནོན་གྱིས་
དབང་སྒྱུར་བྱས་ཀྱང་། བོད་མིའི་ངོས་ནས་བོད་རང་དབང་རང་བཙན་སླར་གསོ་
ཡོང་རྒྱུར་འདོད་མོས་བྱེད་ཀྱི་ཡོད། ཕྱི་ལོ་༡༩༦༦ ནས་༡༩༧༦ ལོ་བར་རྒྱ་ནག་
དང་བོད་གཉིས་ཀ་རིག་གནས་གསར་བརྗེ་ཟེར་བའི་མནར་གཅོད་ཀྱི་ལས་འགུལ་
ནང་ཚུད་ཡོད། རིག་གནས་གསར་བརྗེ་ཟེར་བའི་དམིགས་ཡུལ་གཙོ་བོ་གཅིག་རྒྱ་
ནག་གི་འགོ་ཁྲིད་མའོ་ཙེ་ཏུང་གིས་ཁ་གཏད་མ་རྩའི་རིང་ལུགས་ཀྱི་དབང་འཛིན་པ་
དེ་ཚོ་རྩ་མེད་བཟོ་བའི་ལས་འགུལ་སྤེལ་བ་ཞིག་རེད་འདུག འོན་ཀྱང་ཕྱོགས་གཞན་
ནས་དཀའ་རྙོག་ཆེ་བའི་དུས་ཚོད་དེའི་སྐབས་རྒྱ་དམར་ནས་བོད་རྒྱལ་ཁབ་ཀྱི་གནའ་
བོའི་རིག་གནས་གོམས་སྲོལ་དང་བཅས་པ་རྩ་མེད་བཟོས་ཡོད། འགྲོ་བ་མི་གཙོ་
བོར་་གྱུར་་པའི་རིག་གཞུང་རྩ་བརླག་ཏུ་གཏོང་བའི་ངན་བྱུས་འདིར་ངོ་རྒོལ་འཐབ་རྩོད་
ཀྱི་ཆེད་དུ། ལྷ་ས་ནས་མེལ་ལེ་འགའ་ཞིག་གི་སར་ཡོད་པའི་སྙེ་མོ་ཁུལ་དུ་བཙུན་
མ་འཕྲིན་ལས་ཆོས་སྒྲོན་ལགས་ཀྱིས་འགོ་ཁྲིད་པའི་ངོ་རྒོལ་གྱེན་ལངས་ཤིག་བྱུང་
ཡོད། སྟབས་མི་ལེགས་པར་བཙུན་མ་འཕྲིན་ལས་ཆོས་སྒྲོན་ལགས་ཀྱིས་འགོ་ཁྲིད་
པའི་སྒེར་ལངས་བྱེད་མཁན་ཚང་མར་བྱུས་ཉེས་ཆེན་པོ་བྱུང་བ་དང༌། ལས་འགུལ་
དེའི་འགོ་ཁྲིད་བཙུན་མ་འཕྲིན་ལས་ཆོས་སྒྲོན་ལགས་འཛིན་བཟུང་གིས་ལྷ་སར་བོད་
མི་སྟོང་ཕྲག་མང་པོའི་ཚོགས་ཆེན་ཐོག་སྲོག་ཐོག་བཏང་ཡོད།
ཕྱི་ལོ་༡༩༧༩ ལོར་ྋགོང་ས་མཆོག་གིས་བོད་ནང་དངོས་ཡོད་གནས་
སྟངས་རྟོག་ཞིབ་ཆེད་སྐུ་ཚབ་ཐེངས་དང་པོ་གཏོང་གནང་མཛད་པ་དེ་སྐབས། ཚེ་
རིང་ལྷ་མོ་ལགས་སམ་ཡོངས་གྲགས་རང་བཙན་ཨ་མ་ཞུ་བས་རྒྱ་དམར་གྱི་དཔོན་
རིགས་ཚོའི་དྲང་བདེན་མིན་པའི་བྱ་སྤྱོད་ལ་ཁོང་ཁྲོ་ཆེན་པོས། ༧གོང་ས་མཆོག་
དབྱར་དུས་བཞུགས་ཡུལ་ཕོ་བྲང་ནོར་བུ་གླིང་གའི་ནང་སྐུ་ཚབ་རྣམ་པ་དང༌། མི་མང་
ཁྱོན་ཆེ་འདུ་འཛོམས་སར་ཨ་མ་ཚེ་རིང་ལྷ་མོ་ལགས་ཀྱིས་ྋགོང་ས་མཆོག་སྐུ་ཚེ་
ཁྲི་ལོར་བརྟན་པར་ཤོག རྒྱ་མི་བོད་ནས་ཕར་རྒྱུགས་ཤིག་ཅེས་སྐད་འབོད་ཤུགས་
ཆེ་བྱས་པར། སྐུ་ཚབ་རྣམ་པ་ཕྱིར་ཕེབས་གྲུབ་རྗེས་ཁོང་འཛིན་བཟུང་བྱས་ཡོད་
འདུག དེ་རྗེས་རྒྱལ་སྤྱིའི་ཉེས་ཡངས་ཚོགས་པས་མུ་མཐུད་རྒྱབ་སྐྱོར་གནང་འབྲས་
སུ་ཁོང་ཕྱི་ལོ་༡༩༨༢ ལོར་བཙོན་ཁང་ནས་གློད་འགྲོལ་བཏང་ཡོད། འོན་ཀྱང་ཁོང་
གི་བུ་བློ་བཟང་ཆོས་གྲགས་ལགས་དོ་དམ་བཀག་ཉར་བྱས་ཏེ་དུས་ད་ལྟའང་བཙོན་
ཁང་ནང་ཡོད་པ་བརྗོད་ཀྱི་འདུག ཨ་མ་ཚེ་རིང་ལྷ་མོ་ལགས་རྗེས་སུ་བོད་ནས་བྲོས་
བྱོལ་ཐུབ་སྟེ་ད་ལྟ་དྷ་སར་བཞུགས་ཡོད།
འདིར་བོད་ཀྱི་བཙུན་མའི་སྐོར་ཚིག་ཁ་ཤས་ཞུ་འདོད་བྱུང༌། དེ་ཡང་ལོ་ཤས་
གོང་བཙུན་མ་ཚོས་སྣེ་ཁྲིད་བྱས་པའི་འོག་བོད་བསྟན་སྲིད་རང་དབང་སླར་གསོའི་
ཆེད་འཚེ་མེད་ཞི་བའི་ལས་འགུལ་སྤེལ་ཡོད། རྔམ་སྟོན་ཁྲོམ་སྐོར་སྣེ་ཁྲིད་བྱེད་
མཁན་བཙུན་མ་རྣམས་རྒྱ་དམར་ནས་འཛིན་བཟུང་བཙོན་འཇུག་བྱས་ཏེ་སྡུག་སྦྱོང་
མནར་གཅོད་བཏང་བ་དང༌། མང་པོ་ཞིག་ངལ་རྩོལ་སྒྱུར་བཀོད་རུ་ཁག་དང་བཙོན་
ཁང་ནང་དཀའ་སྡུག་ཚད་མེད་མྱངས་ཏེ་རྐྱེན་འདས་སུ་གྱུར་འདུག
ཕྱི་ལོ་༡༩༨༨ ཕྱི་ཟླ་༥ པའི་ནང་ལྷ་སའི་ཉེ་འགྲམ་ཤུགས་གསེབ་དགོན་
པའི་བཙུན་མ་དགུ་མཉམ་སྦྲེལ་གྱིས་རྔམ་སྟོན་ཁྲོམ་སྐོར་བྱེད་སྟངས་དེས་ཕྲན་རང་
དམིགས་བསལ་སེམས་འགུལ་ཐེབས་བྱུང༌། བཙུན་མ་ཚོས་རྒྱ་དམར་ལ་ངོ་རྒོལ་
སྐད་འབོད་ཤུགས་ཆེ་བྱས་སྟབས་ཁོང་ཚོ་གློ་བུར་འཛིན་བཟུང་འདྲི་རྩད་བྱས་ཏེ་སྡུག་
སྦྱོང་མང་པོ་བཏང་འདུག ཁོང་ཚོའི་ཁྲོད་ནས་གཅིག་བཙུན་མ་སྐལ་བཟང་དཔལ་མོ་
ལགས་རེད་འདུག ཁོང་གིས་དེ་རྗེས་བོད་མིའི་གསར་ཤོག་ཅིག་ནང་ང་ཚོ་བཙུན་
མ་ཚང་མ་ཁག་བགོས་བྱས་ཏེ་རྔམ་སྟོན་ཁྲོམ་སྐོར་གྱི་བྱེད་གཏེ་སུ་ཡིན་དང་། ཕྱི་
ནས་རྒྱབ་སྐྱོར་ཡོད་མེད། དམིགས་ཡུལ་ཇི་ཡིན་སོགས་འདྲི་རྩད་བྱས་པར། ཁོང་
གིས་བཙུན་མ་གཞན་རྣམས་ལ་ཉེན་ཁ་མི་ཡོང་བའི་ཆེད་ཁོང་རང་བྱེད་གཏེ་ཡིན་
པ་དང༌། ཕྱི་ནས་རྒྱབ་སྐྱོར་མེད་པ། ང་ཚོ་ནི་བཙུན་མ་དཀྱུས་མ་ཆོས་ཀྱི་སློབ་
གཉེར་བྱེད་མཁན་ཞིག་ཡིན། ང་ཚོས་རྔམ་སྟོན་ཁྲོམ་སྐོར་བྱེད་དགོས་དོན་ནི་ང་ཚོའི་
བླ་མ་དང་གྲྭ་བཙུན་མང་པོ་ཞིག་ཁྱེད་ཚོས་འཛིན་བཟུང་བཙོན་འཇུག་བྱས་ཡོད་པ་དེ་
དག་གློད་འགྲོལ་ཡོང་བའི་ཆེད་དུ་ཡིན་ཞེས་བརྗོད་སྐོར་གསལ་འདུག
བཙུན་མ་སྐལ་བཟང་དཔལ་མོ་ལགས་ནས་སེམས་ཐག་གཙང་བཅད་ཀྱིས་དེ་
ལྟར་མཐའ་འཁྱོངས་བྱས་པར་བརྟེན། རྒྱ་མི་ལས་བྱེད་རྣམས་ཁོང་ཁྲོ་ལངས་ཏེ་ཁོང་
ལ་ཨལ་སེ་ཤན་ཞེས་པའི་ཁྱི་ཞིག་བཏང་འདུག ཁྱི་དེས་ཨ་ནེ་ལགས་ཀྱི་མགྲིན་པར་
མཆོངས་ཏེ་ས་ལ་འགྱེལ་བ་དང༌། ཁོང་གི་བསམ་པར་ད་ཆ་གསོད་བཅུག་རྒྱུ་རེད་
སྙམ་སྟེ་རྡོ་ཞིག་བསྒྲགས་ནས་ཁྱི་དེའི་མགོ་ལ་གཞུས་འདུག དེ་རྗེས་རྒྱ་མི་ལས་བྱེད་
ཚོས་ཁོང་ལ་ཁྱི་བསད་པའི་ཉེས་འཛུགས་ཀྱིས་འདྲི་རྩད་ཡུན་རིང་བྱས་ཀྱང༌། ཁོང་
གིས་དཀའ་ངལ་ལ་ཇི་མི་སྙམ་པར་ངས་ཁྱེད་ཚོར་རྔམ་སྟོན་ཁྲོམ་སྐོར་གྱི་བྱེད་གཏེ་
རང་ཉིད་ཡིན་པ་དང༌། ཕྱི་ནས་རྒྱབ་སྐྱོར་བྱེད་མཁན་སུ་ཡང་མེད་ཅེས་བཤད་ཚར་
བ་ཡིན། ཁྱེད་ཚོས་ང་བསད་རུང་ང་ལ་གཞན་དག་གང་ཡང་བཤད་རྒྱ་མེད་ཅེས་ཨུ་
ཚུགས་མཐར་སྐྱེལ་བྱས་པར། རྒྱ་མི་ལས་བྱེད་གཅིག་གིས་ང་ཚོས་ཁྱེད་ཚོ་བསད་
པར་ཧ་ལས་རྒྱུ་གང་ཡང་མེད། ཁྱེད་ཚོ་ཚང་མ་བསད་དེ་ཕུང་པོ་ཁྱི་ལ་སྟེར་རྒྱུ་ཡིན་
ཞེས་ལན་འདེབས་བྱས་འདུག
དེ་ནས་ཟླ་བ་གསུམ་སོང་མཚམས་བཙུན་མ་དགུ་པོ་བཙོན་ཁང་ནས་གློད་
འགྲོལ་ཐོབ་པ་བཞིན། ཁོང་ཚོ་རིམ་པས་རྒྱ་གར་དུ་བྲོས་ཐར་ཐུབ་སྟེ་ད་ལྟ་དྷ་སར་
བཞུགས་ཡོད།
བཙན་བྱོལ་ནང་གི་མྱོང་ཚོར་ནི་དཀའ་སྡུག་ཆེ་བའི་གནས་ཤིག་ཡིན་
རུང༌། བོད་ཀྱི་བུད་མེད་ཚོའི་གནས་སྟངས་འཕོ་འགྱུར་གཏོང་རྒྱུར་ནུས་པ་བསྐྲུན་
ཡོད་པར་ངོས་ལེན་ཞུ་ཡི་ཡོད། དེ་སྔོན་རྔམ་སྟོན་ཁྲོམ་སྐོར་གྱི་ལས་འགུལ་སྤེལ་
བ་སོགས་ཀྱིས་བཙོན་འཇུག་དོ་དམ་ལ་ཚུད་ཀྱང་ད་ཆ་བྲོས་ཐར་ཐུབ་སྟེ། ཁོང་
ཚོར་དེང་དུས་དང་མཐུན་པའི་ཤེས་ཡོན་སློབ་སྦྱོང་བྱ་རྒྱུའི་གོ་སྐབས་ཐོབ་པ་
བཞིན། བཙན་བྱོལ་བོད་མིའི་སྤྱི་ཚོགས་ཀྱི་གནས་སྟངས་གང་ཅིར་ཡར་རྒྱས་གཏོང་
རྒྱུའི་ཐད་བུད་མེད་ཚོས་ཞབས་འདེགས་ཞུ་ཐུབ་པ་བྱུང་ཡོད། དཔེར་ན་སྨན་ཁང་
ཁག་ལྟ་བུར་མཚོན་ན་ད་ཆ་སྐྱེས་པ་ལས་བུད་མེད་ལས་ཀ་བྱེད་མཁན་མང་དུ་འགྲོ་
བཞིན་ཡོད།
ཕྲན་ནས་དེབ་འདིའི་བརྒྱུད་ཕྱི་ལོ་༡༩༥༩ ལོར་བྲོས་བྱོལ་དུ་ཡོང་སྐབས་
ལམ་བར་ཕ་མ་འདས་གྲོངས་སུ་སོང་བ་དང༌། དེ་བཞིན་རྒྱ་དམག་དང་དམག་འཐབ་
བྱེད་སྐབས་ཚེ་སྲོག་ཤོར་བའི་ཤུལ་ལུས་ཀྱི་དྭ་ཕྲུག་སྟོང་ཕྲག་མང་པོའི་མ་ཚབ་ཀྱི་
འགན་ཁུར་བླངས་ཏེ་ལྟ་སྐྱོང་བྱེད་མཁན་བཙན་བྱོལ་ནང་གི་བུད་མེད་ཚོར་དམིགས་
བསལ་གུས་བརྩི་ཞུ་ཡི་ཡོད། ན་གཞོན་སློབ་ཕྲུག་ཚོར་ཤེས་ཡོན་སློབ་སྦྱོང་སྤྲོད་
རྒྱུ་ཙམ་དུ་མ་ཟད། ཁོང་ཚོར་བྱམས་བརྩེའི་སྒོ་ནས་ལྟ་སྐྱོང་བྱ་རྒྱུ་གལ་གནད་ཆེན་
པོ་ཆགས་ཡོད། བོད་ཕྲུག་ཁྱིམ་སྡེའི་ངོས་ནས་སློབ་ཕྲུག་ཚོར་ཤེས་ཡོན་སློབ་སྦྱོང་
ཚད་དང་ལྡན་པ་ཞིག་དང༌། འགྲོགས་འདྲིས་མཐུན་གཤིབས་ཀྱི་ཁོར་ཡུག་བཟང་
པོ་ཞིག་བསྐྲུན་ཐུབ་པ་བྱུང་ཡོད། ཐོག་མའི་ཆར་ཕྲུ་གུ་ཚོར་སེམས་ཁམས་མི་བདེ་
བའི་དཀའ་ངལ་འཕྲད་པའི་ཁར་རང་གི་ཕ་མ་སོགས་ཀྱི་ལྟ་སྐྱོང་བྱེད་མཁན་མེད་པ་
དང་། གནས་སྟངས་གསར་པ་ཞིག་དང་གོམས་འདྲིས་བྱེད་དགོས་དུས་ཁྱིམ་ཚང་
གི་མ་ཚབ་ཚོས་དེའི་ཐད་ངལ་བ་ཁུར་དུ་བླངས་ཏེ་ཁོང་ཚོར་བྱམས་བརྩེ་གང་ཆེས་
སྐྱོང་ཐབས་བྱས་ཡོད། དུས་ཕྱིས་ཕྲུ་གུ་དེ་ཚོ་བོད་ཀྱི་ཐུན་མོང་མ་ཡིན་པའི་ཆོས་དང་
རིག་གཞུང་གིས་གཙོས་པའི་གོམས་སྲོལ་བཟང་པོ་གཏིང་ཚུགས་པའི་ཐོག དེང་དུས་
ཀྱི་ཤེས་ཡོན་ཡང་ཡོད་པའི་འདབ་གཤོག་གཉིས་ལྡན་གྱི་མི་ཞིག་ཆགས་ཏེ། ད་ཆ་
ཁོང་ཚོས་བོད་མིའི་སྤྱི་ཚོགས་ཡར་རྒྱས་གོང་འཕེལ་གཏོང་རྒྱུའི་ལས་དོན་ལ་ཞབས་
འདེགས་ཞུ་བཞིན་ཡོད།
༸གོང་ས་༸སྐྱབས་མགོན་ཆེན་པོ་མཆོག་གིས་བོད་མིའི་བློ་སྟོབས་འཕེལ་
ཐབས་མཛད་པ་ལྟར་བཙན་བྱོལ་ནང་གི་བུད་མེད་སྤྱི་དང་། བྱེ་བྲག་བོད་ཀྱི་བུད་མེད་
ལྷན་ཚོགས་ཀྱི་ངོས་ནས་བོད་རང་དབང་སླར་གསོའི་ཆེད་བློ་རྩེ་གཅིག་གཏོད་ཀྱི་
ནུས་པ་འདོན་རྒྱུར་འབད་བརྩོན་ཆེ་བསྐྱེད་གནང་བཞིན་ཡོད། ཕྱོགས་མཚུངས་རང་
རེའི་བོད་ཀྱི་ཐུན་མོང་མ་ཡིན་པའི་ཆོས་རིག་སྲུང་སྐྱོབ་དར་སྤེལ་དང༌། བཙན་བྱོལ་
ནང་གི་སྤྱི་ཚོགས་གནས་སྟངས་ཡར་རྒྱས་གཏོང་ཐབས་བཅས་ཀྱི་ཐད་ལའང་ལས་
འགུལ་སྤེལ་རྒྱུའི་དམིགས་ཡུལ་བཅང་བཞིན་ཡོད།
རང་ཉིད་ཀྱི་མི་ཚེའི་ནང་གི་དུས་ཚོད་ཕལ་མོ་ཆེ་བོད་ཕྲུག་ཁྱིམ་སྡེའི་ཆེད་གཏོང་
ཐབས་བྱས་པ་ཡིན། འོན་ཀྱང་རང་ཉིད་ལ་ལས་དོན་འདིའི་ཐད་སྔོན་ཚུད་ཀྱི་གྲ་
སྒྲིག་གང་ཡང་མེད་པར་འོལ་ཚོད་ཀྱིས་འཇུག་དགོས་བྱུང་བར་བརྟེན། ལས་དོན་
གང་ཅིར་ཧུར་བརྩོན་ཆེན་པོས་གདོང་ལེན་བྱ་དགོས་ཀྱིས་རྐྱེན་པས་རང་གི་ནང་མི་
ཚོར་ལྟ་སྐྱོང་བྱ་རྒྱུར་དུས་ཚོད་ཉུང་ངུ་ལས་འཐོབ་ཀྱི་མེད། གཞན་ཡང་ལ་དྭགས་
དང༌། བེལ་ཀོབ། ཀུལླཱ་ལུང་གཤོངས་ཁུལ་བཅས་སུ་བོད་ཕྲུག་ཁྱིམ་སྡེའི་སློབ་གྲྭའི་
མ་ལག་གསར་འཛུགས་བྱེད་སྐབས། སྒྲིག་འཛུགས་འདི་དག་གི་ལས་དོན་ཚགས་
ཚུད་ཡོང་མིན་ལྟ་རྟོག་བྱ་རྒྱུ་རང་ཉིད་ཀྱི་ལས་འགན་གཙོ་བོ་ཆགས་ཡོད།
ཕྲན་རང་བོད་ནང་ལྟ་སྐོར་ཕྱིན་ནས་ཕྱིར་འཁོར་མཚམས་ཕྱི་རྒྱལ་ཡུལ་གྲུ་གང་
སར་ཡང་ཡང་བསྐྱོད་པ་ཡིན། རང་གི་ནང་མི་བུ་ཕྲུག་རྣམས་དྷ་སར་ཡོད་ཀྱང་
ལོ་རེ་ཟླ་བ་དྲུག་ཙམ་ལས་མཉམ་སྡོད་བྱ་རྒྱུའི་གོ་སྐབས་འཐོབ་ཀྱི་མེད། དེ་རྗེས་
རིམ་པས་རང་ཉིད་ཀྱི་ལས་ཁུར་བླང་ཕྱོགས་ཐད་འཕོ་འགྱུར་ཕྲན་བུ་གཏོང་དགོས་
སྙམ་སྟེ། བོད་ཕྲུག་ཁྱིམ་སྡེའི་ནང་ཕྱག་ལས་གནང་མཁན་ལས་བྱེད་ཚོར་འགན་
ཁུར་ཆེ་ཙམ་བླང་དགོས་འབོད་སྐུལ་ཞུས་པ་ཡིན། ཕྱོགས་གཅིག་ནས་བོད་ཁྱིམ་
སློབ་གྲྭ་ནས་ཐོན་པའི་སློབ་ཕྲུག་ཚོར་བོད་ཕྲུག་ཁྱིམ་སྡེའི་ལས་འགན་མ་བསྐུར་
གོང༌། ཕུགས་དམིགས་ཀྱི་ཤེས་ཡོན་གནས་ཚད་ཡར་རྒྱས་གོང་འཕེལ་གཏོང་
ཆེད་ཁོང་ཚོ་རྒྱ་གར་ནང་ཡོད་པའི་སློབ་གྲྭ་དང་མཐོ་སློབ་ཁག་ལ་སློབ་སྦྱོང་གི་གོ་
སྐབས་ཐོབ་པ་བཅས་བསོད་བདེ་ཆེན་པོ་ཡིན་སྙམ་གྱི་འདུག ད་ལྟའི་ཆར་སློབ་
གྲྭའི་ལས་བྱེད་བརྒྱ་ཆ་༧༥ ཙམ་བོད་ཕྲུག་ཁྱིམ་སྡེ་ནས་སློབ་སྦྱོང་ཐོན་པ་ཤ་སྟག་
དང༌། ལས་བྱེད་ལོ་ན་༤༠ བརྒལ་བ་རྣམས་ལ་རང་གི་ནང་མི་ཡོད་པར་མ་ཟད་
བུ་ཕྲུག་རྣམས་ཀྱང་བོད་པའི་སློབ་གྲྭ་ཁག་ནང་སློབ་སྦྱོང་བྱེད་རྒྱུའི་གོ་སྐབས་འཐོབ་
བཞིན་ཡོད། དཔེར་ན་བཀྲ་ཤིས་ལགས་ལྟ་བུར་མཚོན་ན། བོད་ཕྲུག་ཁྱིམ་སྡེར་
འཛུལ་ཞུགས་བྱེད་མཁན་ཚོ་ཁག་དང་པོའི་གྲས་ཡིན་ཞིང་། ད་ལྟ་ཁོང་བོད་ཁྱིམ་གྱི་
ལས་ཁུངས་ནང་ཕྱག་ལས་གནང་མུས་མ་ཟད། ཁོང་སློབ་གྲྭ་ཐོན་རྗེས་གཉེན་སྒྲིག་
བྱས་ཏེ་བུ་ཕྲུག་གསུམ་ཡོད་པ་ནས་བུ་མོ་གཅིག་བཱིར་བོད་ཕྲུག་ཁྱིམ་སྡེའི་ནང་དགེ་
རྒན་གྱི་ལས་ཀ་བྱེད་བཞིན་ཡོད།
ད་ཆ་བོད་ཕྲུག་ཁྱིམ་སྡེའི་སློབ་གྲྭ་ཁག་ནང་སློབ་ཕྲུག་གྲངས་༡༡༠༠༠ ལྷག་
ཙམ་ཡོད། རྒྱུ་མཚན་དེར་བརྟེན་རང་ཉིད་ཀྱི་ངོས་ནས་བྱེད་སྒོ་གཞན་དག་ཚང་མའི་
འགན་ཁུར་ཐུབ་རྒྱུ་ཁག་པོ་ཆགས་ཡོད། ཕྱོགས་གཞན་ནས་རྒྱལ་ཁབ་ཀྱི་ཆེད་དུ་མ་
འོངས་པར་ཤེས་འཇོན་གཉིས་ལྡན་གྱི་འགོ་ཁྲིད་མི་སྣ་གང་མང་ཐོན་རྒྱུར་སྔོན་ཚུད་
གྲ་སྒྲིག་བྱེད་གལ་ཆེ་བར་མ་ཟད། ཕྲན་རང་བོད་ཕྲུག་ཁྱིམ་སྡེར་མེད་པའི་གནས་
སྐབས་སུ་འཛིན་སྐྱོང་གི་ངོས་ནས་ལས་དོན་ཁག་ཐག་གཅོད་གཏན་འབེབས་ཐུབ་པ་
དང༌། གཞོན་སྐྱེས་ཚོས་ཀྱང་འགན་ཁུར་བླངས་ཏེ་སྣེ་འཁྲིད་རྒྱུ་གལ་འགངས་ཆེན་
པོ་ཆགས་ཡོད། ངོས་ནས་ད་ཕན་བོད་ཕྲུག་ཁྱིམ་སྡེའི་ནང་མི་ལོ་༣༣ ཞབས་
འདེགས་ཞུས་པ་དེའི་རིང་ལས་དོན་གང་ཅི་ཚགས་ཚུད་བྱུང་ཡོད་སྙམ། ད་ཆ་ཕྲན་
ནས་ཐོག་མར་འབྲེལ་ཡོད་ཚོའི་བསམ་འཆར་བཤད་པ་རྣམས་ཉན་པ་དང༌། དེ་ལ་
གཞིགས་པའི་སློབ་སྟོན་བྱེད་རྒྱུ། སྐབས་རེ་སྐུལ་སློང་བྱེད་དགོས་པ་བཅས་ཁོང་
ཚོའི་ཨ་མ་ལྟ་བུ་ཆགས་ཡོད།
བོད་ཀྱི་འཐབ་རྩོད་ནི་ལས་དོན་ཚང་མའི་ནང་གི་གལ་གནད་ཆེ་ཤོས་ཡིན་པ་
བོད་མི་ཚང་མའི་སེམས་ལ་ངེས་དགོས། འདི་སྐོར་ཕྲན་ནས་བོད་ཕྲུག་ཁྱིམ་སྡེའི་
སློབ་ཕྲུག་ཚོར་ཡང་ཡང་ཤོད་ཀྱི་ཡོད། བོད་མི་སྤྱི་སྒེར་ཡོངས་ནས་བོད་ནང་རྒྱ་
དམར་གྱི་སྡུག་སྦྱོང་བཙན་གནོན་འོག་བོད་མི་གྲངས་༡༢༠༠༠༠༠ ཙམ་དུས་མིན་
རྐྱེན་འདས་སུ་ཕྱིན་པ་དང༌། ད་ལྟའང་བོད་དོན་འཐབ་རྩོད་ཆེད་དཀའ་སྡུག་མྱོང་
བཞིན་ཡོད་པའི་རྒྱལ་གཅེས་ལྷག་བསམ་ཅན་གྱི་བོད་མི་རྣམས་ཀྱི་ཆེད་དུ་ལས་ཀ་བྱ་
རྒྱུའི་འགན་འཁྲི་ང་ཚོར་ཡོད་པ་ངོས་འཛིན་ཐུབ་པ་དགོས།
༸གོང་ས་༸སྐྱབས་མགོན་ཆེན་པོ་མཆོག་གིས་འཚེ་མེད་ཞི་བའི་ཐབས་ལམ་ལ་
བརྟེན་ནས་རྒྱ་ནག་གཞུང་དང་བོད་དོན་དཀའ་རྙོག་སེལ་ཐབས་གནང་ཡོད། ཐབས་
ལམ་འདི་ནི་འཛམ་གླིང་ཡུལ་གྲུ་ཁག་གི་མི་རིགས་ཡོངས་ལ་གཅིག་མཚུངས་ཆགས་
ཡོད། དེང་སྐབས་ང་ཚོ་ཚང་མ་རྡུལ་ཕྲན་མཚོན་ཆའི་དུས་རབས་ནང་འཚོ་གནས་
བྱེད་བཞིན་ཡོད། ལོ་རབས་བདུན་ཅུ་ནས་བརྒྱད་ཅུའི་བར་སྟོབས་ཆེན་རྒྱལ་ཁབ་ཨུ་
རུ་སུ་དང་། ཨ་རི་གཉིས་ཀྱིས་དམག་གི་གོ་མཚོན་གྲངས་འབོར་མང་ཤོས་དང་སྤུས་
ཚད་ལེགས་ཤོས་ཀྱི་གོ་ས་འཐོབ་ཐབས་ཀྱི་འགྲན་བསྡུར་ནང་ཞུགས་ཡོད། ད་ཆ་ཨུ་
རུ་སུ་མཉམ་སྦྲེལ་རྒྱལ་ཁབ་སིལ་བུར་ཐོར་བ་དང༌། ཇར་མན་གྱི་བྷར་ལིན་ལྕགས་
རི་འཐོར་ཞིག་ཏུ་གྱུར་པ་སོགས་ཀྱི་གནད་དོན་གྱིས་རྐྱེན་པས་ཚང་མས་རྡུལ་ཕྲན་
མཚོན་ཆའི་གོ་མཛོད་མེད་པ་བཟོ་རྒྱུ་དང༌། གོ་མཚོན་རྣམས་ཉུང་འཕྲི་བྱེད་དགོས་
པའི་ལམ་སྟོན་བྱེད་བཞིན་ཡོད།
༸གོང་ས་མཆོག་གིས་འཛམ་གླིང་ཡུལ་གྲུ་གང་སར་དུས་དང་རྣམ་པ་ཀུན་ཏུ་
ཞི་བདེ་དང་ཀུན་ཁྱབ་འགན་ཁུར་བཅས་ཀྱི་ཐོག་བཀའ་སློབ་གསུང་བཤད་གནང་
བཞིན་ཡོད། ཀུན་ཁྱབ་འགན་ཁུར་ནི་ཞི་བདེ་དང་འཚེ་མེད་ཞི་བའི་ཐབས་ལམ་གྱི་
རྒྱབ་རྟེན་གཙོ་བོ་ཆགས་ཡོད། གལ་ཏེ་འགྲོ་བ་མིའི་རིགས་སུ་གྱུར་པ་ཚང་མས་ནང་
བསམ་བློར་འགྱུར་བ་གཏོང་མ་ཐུབ་ཚེ་ཞི་བདེ་ཡོང་ཐབས་མེད་པ་དང་། མི་ཚང་མའི་
སེམས་ནང་ཞི་བདེ་ཡོད་ན་རྒྱལ་སྤྱིའི་སྡིངས་ཆའི་སྟེང་དེ་སྐོར་ལས་སླ་པོའི་ཐོག་ནས་
བཤད་ཐུབ། དེང་གི་ཆར་འཛམ་གླིང་ནང་སྔར་ལས་ལྷག་པའི་ཞི་བདེ་དགོས་རྒྱུ་ནི་
མེད་དུ་མི་རུང་བ་ཞིག་ཡིན་སྟབས། རང་རེ་འགྲོ་བ་མིའི་རིགས་སུ་གཏོགས་པ་ཚང་
མར་ཞི་བདེ་དང་དྲང་བདེན་སོགས་ཀྱི་ལས་འགུལ་སྤེལ་རྒྱུའི་འགན་འཁྲི་ཡོད། ང་
ཚོས་རང་ཉིད་གཅིག་པུ་མ་ཡིན་པར་རང་གི་ཕྲུ་གུ་དང༌། ཚ་བོ་དང་ཚ་མོ་སོགས་མི་
རབས་བུ་བརྒྱུད་དང་བཅས་པ་ཚང་མའི་དོན་དུ་བསམ་བློ་ཕུགས་རྒྱང་རིང་པོ་གཏོང་
དགོས། དེས་ན་ཕྱི་རབས་ན་གཞོན་རྣམས་ཀྱི་སེམས་ནང་ཞི་བདེ་སྐྲུན་ཐབས་བྱ་རྒྱུ་
གལ་གནད་ཆེན་པོ་ཆགས་ཡོད་པས། ང་ཚོས་དུས་རྟག་ཏུ་བོད་ཕྲུག་ཁྱིམ་སྡེའི་ནང་
ཞི་བདེ་སྐྲུན་ཐབས་འབད་བརྩོན་གང་ཐུབ་ཞུ་བཞིན་ཡོད།
༸གོང་ས་མཆོག་གིས་ང་ཚོ་བོད་མི་རྣམས་ལ་རང་བྱུང་ཁམས་དང་བསྟུན་ནས་
འགྲོགས་འདྲིས་མཐུན་གཤིབས་ངང་གནས་ཏེ་བོད་དེ་ཞི་བའི་བསྟི་གནས་ཤིག་ཏུ་
བསྒྱུར་རྒྱུའི་དགོངས་འཆར་འདོན་པ་གནང་ཡོད། དགོངས་འཆར་འདི་ནི་ཧ་ཅང་
རླབས་ཆེན་ཞིག་ཡིན། འོན་ཀྱང་དེ་གང་འདྲ་བྱས་ནས་འབྱུང་ཐུབ། དེ་ལྟར་ཡོང་
བར་བྱེད་པ་ལ་ཐོག་མར་ཞི་བདེ་ནི་རང་བྱུང་ཁོར་ཡུག་ལ་ལྟོས་པ་ཞིག་མ་ཡིན་
པར་མིའི་སེམས་ནང་ཡོང་དགོས་པ་ཞིག་ཡིན་པ་འདི་ཤེས་དགོས་གལ་ཆེར་གྱུར་
ཡོད། དེར་བརྟེན་མ་འོངས་པའི་སོན་རྩ་སློབ་ཕྲུག་རྣམས་ཀྱི་སེམས་ཁམས་ཞི་བདེའི་
ངང་གནས་ཆེད་ཁོང་ཚོར་དེ་སྐོར་སློབ་སྟོན་ངེས་པར་བྱེད་དགོས།
རང་ངོས་ནས་ཤེས་ཡོན་སློབ་སྦྱོང་ནི་མཐར་ཐུག་གི་བསྒྲུབ་བྱ་ཞི་བདེར་གནས་
ཐུབ་རྒྱུའི་ཐབས་ལམ་ཡག་ཤོས་ཡིན་པ་ངེས་ཤེས་རྙེད་བྱུང་། དཔེར་ན་བོད་ཕྲུག་
ཁྱིམ་སྡེའི་ནང་ཕྲུ་གུ་གཉིས་ཁ་རྩོད་རྒྱག་པ་སོགས་མཐོང་བ་དང་ངས་དེ་འཕྲལ་བར་
འདུམ་གྱིས་ཞི་བདེར་གནས་ཐབས་བྱེད་ཀྱི་ཡོད། སྤྱིར་བཏང་བོད་ཕྲུག་ཁྱིམ་སྡེའི་
ནང་འཁྲུག་རྩོད་བྱེད་མཁན་ཉུང་ཉུང་ཡིན། གལ་ཏེ་དེ་འདྲ་རེ་ཟུང་ཡོང་སྐབས་ང་ཚོས་
ཕྲུ་གུ་ཚོར་འཁྲུག་རྩོད་བྱེད་པ་ནི་ལྐུགས་རྟགས་ཀྱི་རང་བཞིན་ཡིན་པ་སོགས་འགྲེལ་
བརྗོད་བྱས་རྗེས་ཁོང་ཚོའི་བསམ་ཚུལ་མི་མཐུན་པ་ཞི་འགྲིགས་ཀྱིས་མཉམ་དུ་རྩེད་
མོ་རྩེ་བར་འགྲོ་ཡི་འདུག
དེ་བཞིན་ང་ཚོ་བརྡ་འཕྲིན་དང་འཕྲུལ་ལས་ཀྱི་དུས་རབས་ལ་སླེབས་ཡོད་ཀྱང་
སློབ་གྲྭའི་ནང་བྱེད་སྒོ་མང་དྲགས་པའི་དབང་གིས། ང་ཚོ་ཕན་ཚུན་སྐད་ཆ་བཤད་རྒྱུ་
དང་འབྲེལ་ལམ་བྱ་རྒྱུའི་དུས་ཚོད་ལྡེང་ངེས་ཤིག་ཡོང་གི་མེད། དེ་འདྲའི་དབང་གིས་
སྤྱི་ཚོགས་ནང་འགྲོ་བ་མིའི་བཟང་སྤྱོད་གོང་འཕེལ་དེ་ཙམ་གཏོང་ཐུབ་མེད། ཅོག་
ཙེ་སྒོར་མོའི་མདུན་མཉམ་དུ་བསྡད་དེ་ཕན་ཚུན་སྐད་ཆ་ཤོད་རེས་བྱེད་སྐབས་ཀྱང་
སོ་སོའི་ཉིན་རེའི་འཚོ་བའི་དཀའ་ངལ་སེལ་ཐབས་སོགས་ཀྱི་དུས་འདའ་བཞིན་
འདུག རང་ཉིད་ལ་མཚོན་ན་ཞི་བདེ་ནི་བཟང་པོའི་ཕྱོགས་དང་། འཁྲུག་རྩོད་དང་
དམག་འཁྲུག་ནི་ངན་པའི་ཕྱོགས་ཡིན་པ་ངོས་འཛིན་གྱིས་ཕྲུ་གུ་ཚོར་ཞི་བདེ་བཟང་
པོའི་ཕྱོགས་ལ་འཇུག་དགོས་རྟག་ཏུ་སྐུལ་མ་བྱེད་ཀྱི་ཡོད།
ང་ཚོ་ནི་དུས་རབས་ཉེར་གཅིག་ནང་སླེབས་ཡོད་ཀྱང་ད་ལྟའི་ཆར་འཛམ་གླིང་
ནང་ངོ་མཚར་ཆེ་བའི་ཚན་རིག་གི་གསར་རྙེད་དང་། ཕྱི་དངོས་པོའི་འཕྲུལ་ཆས་
གནས་ཚད་ཧ་ཅང་མཐོ་པོའི་སྒོ་ནས་ཡར་རྒྱས་འགྲོ་བཞིན་ཡོད། འོན་ཀྱང་ང་ཚོ་
ཕན་ཚུན་གཅིག་གིས་གཅིག་ལ་གུས་བརྩི་མེད་པའི་དབང་གིས་ཞི་བདེ་ཡོང་ཐུབ་ཀྱི་
མེད། ཕྱི་དངོས་པོའི་ཡར་རྒྱས་དང་སྤྱི་ཚོགས་ཀྱི་འཕེལ་རིམ་འདི་དག་གི་མཐར་
ཐུག་དམིགས་ཡུལ་ནི། འགྲོ་བ་མིའི་རིགས་སུ་གཏོགས་པའི་གནས་སྟངས་ཇེ་བཟང་
ཇེ་བཟང་དུ་གཏོང་རྒྱུ་དེ་ཡིན།
བཙན་བྱོལ་ནང་གི་བོད་མི་ན་གཞོན་ཁག་གཅིག་བཟོད་བསྲན་མི་ཐུབ་པའི་
བསམ་བློ་སྤྲོ་ཐུང་དེ་འདྲ་ཡོང་གི་འདུག ཁོང་ཚོས་སྐབས་རེ་རྒྱ་དམར་ལ་དྲག་པོ་
འཚེ་བའི་ལམ་ནས་འཐབ་རྒོལ་མ་ཐུབ་པར་འཁང་ར་བྱེད་པ་དང༌། པེ་ལེ་སི་ཊན་གྱི་
མི་སེར་ལྟ་བུ་དྲག་སྤྱོད་ཀྱི་ཐབས་ལམ་བེད་སྤྱོད་བྱེད་འདོད་བྱེད་ཀྱི་འདུག འོན་ཀྱང་
དེ་ལྟར་བྱས་ཏེ་བོད་ཀྱི་གནད་དོན་སྐོར་ཉིན་གཅིག་གཉིས་རིང་འཛམ་གླིང་གསར་
ཤོག་ཁག་གི་མདུན་ངོས་ཀྱི་ཤོག་ཐོག་ཏུ་འཁོད་རྒྱུ་ཙམ་ལས་རྩ་བའི་འགྱུར་ལྡོག་ཡོང་
མི་ཐུབ་པར་མ་ཟད། དེའི་རྗེས་འབྲས་སུ་རང་རེ་བོད་མི་ཚོས་ད་བར་འཚེ་མེད་ཞི་
བའི་ཐབས་ལམ་བཟུང་བར་རྒྱལ་སྤྱིའི་ཐོག་ནས་བརྩི་མཐོང་རྒྱབ་སྐྱོར་འཐོབ་བཞིན་
ཡོད་པ་དེ་ཡང་མེད་པ་ཆགས་རྒྱུ་རེད་སྙམ།
བཙན་བྱོལ་བོད་མི་ཚང་མས་མ་འོངས་པར་བོད་ལ་ཕྱིར་ལོག་བྱ་རྒྱུའི་རེ་བ་དང་
དམིགས་ཡུལ་བཅངས་ཏེ་འབད་བརྩོན་བྱས་དང་བྱེད་བཞིན་ཡོད་པ་དེ་དག་ངལ་བ་
འབྲས་མེད་མ་ཡིན་པར་ནམ་ཞིག་བདེན་མཐའ་གསལ་རྒྱུའི་ཡིད་ཆེས་ཡོད། དུས་
ཡུན་ཇི་ཙམ་འགོར་མིན་ལ་མ་ལྟོས་པར་རང་རེ་བོད་མི་རྣམས་མཐོང་དང་གཟི་བརྗིད་
ལྡན་པའི་ངང་རང་ཡུལ་བོད་རྒྱལ་ཁབ་ནང་ལོག་པ་དང༌། སླར་ཡང་བོད་རང་དབང་
གི་ཉི་མ་འཆར་བའི་དུས་ཤིག་ཡོང་གི་རེད་སྙམ། དེ་ཡང་གཅིག་བྱས་ན་སང་ཉིན་
གནངས་ཉིན་དང་། གཅིག་བྱས་ན་ལོ་བཅུ། གཅིག་བྱས་ན་ལོ་ལྔ་བཅུ་འགོར་
སྲིད། དུས་ཚོད་ཉེ་འགྱངས་ལ་མ་ལྟོས་པར་མ་འོངས་པའི་མདུན་ལམ་ཐག་གཅོད་ཇི་
ལྟར་བྱེད་མིན་ང་ཚོའི་ལག་ཏུ་ཡོད་རེད། ང་ཚོས་རེ་བ་ཆེན་པོ་འདི་འདྲ་ཞིག་བྱེད་པ་
ནི་དཀའ་ངལ་ལ་བཟོད་བསྲན་བྱེད་ཐུབ་པ་དེས་རེ་བ་བསྐྲུན་པ་དང༌། རེ་བ་དེས་ང་
ཚོར་ནུས་ཤུགས་སྐུལ་སྤེལ་ཡོང་གི་ཡོད་རེད་སྙམ། དེས་ན་རེ་བ་དང་ནུས་ཤུགས་
གཉིས་ཟུང་དུ་སྦྲེལ་བའི་ཐོག་ནས་ལས་དོན་བྱེད་དགོས། བོད་ནང་གནས་སྟངས་
ཤིན་ཏུ་འཇིགས་སྐྲག་ཆེ་བ་ཞིག་ཡོད་པ་དེ་དག་ནི་རྒྱ་དམར་ནས་བོད་བཙན་བཟུང་
བྱས་རྗེས་བོད་མིར་སྡུག་སྦྱོང་བཙན་གནོན་བརྗོད་ཀྱིས་མི་ལངས་པ་བཏང་བའི་དཔང་
རྟགས་ངོ་མ་ཡིན། འདི་ལྟ་བུ་བྱུང་བ་དེས་བོད་རང་དབང་སླར་གསོ་དང་། བོད་ཀྱི་
ཆོས་དང་རིག་གཞུང་སྲུང་སྐྱོབ། བོད་མི་རིགས་འཚོ་གནས་ཡོང་ཐབས་བཅས་ཀྱི་ང་
ཚོའི་སེམས་ཤུགས་ཇེ་བརྟན་དུ་གཏོང་གི་ཡོད།
རྒྱ་དམར་ནས་བོད་ལ་བཙན་འཛུལ་བྱས་རྗེས་རིམ་པས་བོད་མི་རིགས་ཀྱི་ཕ་
མེས་དུས་ནས་ཡོད་པའི་གཅེས་ནོར་རམ། བོད་ཀྱི་ཐུན་མོང་མ་ཡིན་པའི་རིག་གཞུང་
བཟང་པོ་རྣམས་རྩ་མེད་བཏང་སྟེ་བོད་འདི་རྒྱའི་མི་སེར་སྤེལ་ཡུལ་དུ་བསྒྱུར་ཡོད། ང་
ཚོའི་ངོས་ནས་རྒྱ་དམར་གྱི་བྱ་སྤྱོད་དེ་དག་ལ་ངོ་རྒོལ་གྱིས་ཁ་གཏད་གདོང་ལེན་མུ་
མཐུད་བྱ་རྒྱུར་མ་ཟད། དེ་ཡང་ཤེས་ཡོན་གྱི་ཐོག་ནས་དཀའ་ངལ་སེལ་ཐབས་བྱེད་
དགོས། ཇི་སྲིད་བོད་ཕྲུག་ཚོར་བོད་ཀྱི་སྲོལ་རྒྱུན་གྱི་ཤེས་ཡོན་ལྡན་པ་དེ་སྲིད་དུ་
བོད་ཀྱི་རིག་གཞུང་གསོན་གནས་ཐུབ་པ་ཡོང་རྒྱུ་སྨོས་མེད་ཡིན། བོད་ཀྱི་རྒྱལ་
རབས་ལོ་རྒྱུས་ཐོག་ཛ་དྲག་གཉན་འཕྲང་ཆེ་བའི་དུས་སྐབས་འདིར་ངོས་རང་༸གོང་
ས་༸སྐྱབས་མགོན་ཆེན་པོའི་ྋསྐུའི་གཅུང་མོར་སྐྱེས་ནས་བོད་ཀྱི་རྩ་དོན་དང༌། རང་
རིགས་བོད་ཕྲུག་ཚོའི་ཆེད་དུ་ཞབས་འདེགས་ཞུ་རྒྱུའི་འགན་ཁུར་བླང་རྒྱུ་བྱུང་བ་འདི་
ནི་རང་ཉིད་བསོད་ནམས་ཆེན་པོ་དང་སྐལ་བ་བཟང་པོ་ཡིན་སྙམ་པ་རྟག་ཏུ་དྲན་གྱི་
ཡོད། སྐལ་བཟང་རྒྱལ་མཚན་ལགས་ལྟ་བུ་བོད་ཕྲུག་བརྒྱ་ཕྲག་མང་པོས་རང་སྲོག་
འབེན་ལ་བཙུགས་ནས་ལོ་ལྟར་རེ་བཞིན་ཧི་མཱ་ལ་ཡའི་རི་རྒྱུད་བརྒལ་ཏེ། ༸གོང་ས་
མཆོག་གི་བཞུགས་གནས་ཀྱི་ཉེ་འཁོར་སློབ་གྲྭ་ཁག་ནང་བོད་ཀྱི་ཐུན་མོང་མ་ཡིན་
པའི་ཤེས་ཡོན་སློབ་སྦྱོང་འཐོབ་ཕྱིར། དཀའ་ངལ་དུ་མར་གདོང་ལེན་གྱིས་རྒྱ་གར་
ནང་བཙན་བྱོལ་དུ་ཡོང་བའི་ལོ་རྒྱུས་དེ་ལེའུ་ཕྱི་མར་དགོད་རྒྱུ་ཡིན།། །།

ལེའུ་བཅུ་དྲུག་པ།
བུ་ཕྲུག་ཅིག་གི་ལོ་རྒྱུས།

༄༅། །ང་ཚོ་ལྟ་སྐོར་སྐུ་ཚབ་ཐེངས་གསུམ་པའི་ཚོགས་མི་རྣམས་རྒྱ་གར་དུ་
ཕྱིར་ལོག་རྗེས་བོད་ནང་སྲིད་བྱུས་ཕྲན་བུ་གུ་ཡངས་བཏང་སྟེ། ཕན་ཚུན་གཉེན་
འཕྲད་ཀྱི་གོ་སྐབས་ཐོབ་པ་དང་བསྟུན་བོད་མི་མང་པོ་ཞིག་སླར་ཡང་བཙན་བྱོལ་དུ་
སླེབས་ཡོད། གཞིས་ལུས་ཕ་མ་ཚོས་རང་གི་ཕྲུ་གུ་སོ་སོའི་མཉམ་དུ་ཉར་བསྡད་ཚེ་
རྒྱ་དམར་ནས་ལྟ་བ་བསྒྱུར་དོགས་ཀྱིས། ཁོང་ཚོར་བོད་ཀྱི་ཐུན་མོང་མ་ཡིན་པའི་
ཤེས་ཡོན་སློབ་སྦྱོང་འཐོབ་ཆེད་ཕྲུ་གུ་མང་པོ་ཞིག་བཙན་བྱོལ་དུ་བཏང་ཡོད། ཕྲུ་
གུ་དེ་ཚོ་བོད་ཕྲུག་ཁྱིམ་སྡེར་འབྱོར་མ་ཐག་ང་ཚོས་ཁོང་ཚོར་ལྟ་སྐྱོང་གང་ཐུབ་
བྱས་ཡོད། ཁོང་ཚོས་ང་ཚོར་ཡིད་ཆེས་རྙེད་མཚམས་རིམ་པས་བོད་ནང་དཀའ་
སྡུག་ཇི་ལྟར་མྱངས་པའི་གནས་ཚུལ་བཤད་འགོ་ཚུགས་ཤིང་། བདེན་པའི་གནས་
ཚུལ་འདི་དག་གིས་བོད་ནང་བོད་མི་རྣམས་ཉིན་རེ་བཞིན་འཇིགས་སྐྲག་གི་གནས་
སྟངས་འོག་གནས་ཡོད་པ་གསལ་པོ་འདུག ཁོང་ཚོར་འ་ཆད་འུ་ཐུག་དགོས་པའི་
དཀའ་ངལ་ཇི་འཕྲད་ཆ་ཚང་འགོད་ཐུབ་རྒྱུ་ཁག་པོ་ཡིན་ཡང༌། འདིར་དཔེ་མཚོན་
ཙམ་དུ་སྐབས་དེར་ཁྱིམ་ཚང་གཅིག་ལ་བུ་ཕྲུག་གསུམ་ཡོད་པའི་ནང་གི་གཉིས་པ་
རང་ལོ་བཅུ་གཉིས་ལ་སོན་པའི་སྐལ་བཟང་རྒྱལ་མཚན་གྱི་ལོ་རྒྱུས་སྙིང་བསྡུས་
ཤིག་འགོད་རྒྱུ་ཡིན།
སྐལ་བཟང་རྒྱལ་མཚན་ནི་བོད་ཀྱི་བྱང་ཕྱོགས་འབྲོག་པའི་ཁྱིམ་ཚང་ཞིག
སྐྱེས་ཤིང་། དེ་གའི་ནགས་གསེབ་ཀྱི་ཁྲོད་དུ་གཅན་གཟན་གཟིག་དང༌། འཕར་
བ༑ དོམ་སོགས་ཡོད་པ་དང༌། རི་རྩེ་ཐམས་ཅད་ཁ་བས་དཀར་པོར་གྱུར་པ་གང་
ཞིག་ལ་ཕ་རོལ་གྱི་རི་ངོས་རྣམས་ཁ་དོག་ནག་པོར་སྣང་ཞིང༌། དེའི་ཕྱོགས་གཅིག་
ལ་འབྲོག་པ་ཚོའི་ར་ལུག་འཇུག་སའི་ལྷས་ར་དང༌། གཅིག་ཤོས་ལ་གནག་ཕྱུགས་
ཀྱི་ལྷས་ར་ཡོད་འདུག དེའི་ཉེ་འགྲམ་ལ་གཙང་ཆུ་ལྷུང་ལྷུང་དུ་རྒྱུག་པ་དང༌། གཙང་
པོའི་ཕ་རོལ་རྣམས་ཕྱུགས་དཀར་ནག་འཚོ་སྐྱོང་བྱེད་སའི་རྩྭ་ཁ་ཡིན་འདུག ཡུལ་
ལྗོངས་མཛེས་ཤིང་ལྟ་ན་སྡུག་པ་དང་དགུན་དུས་འབྲོག་པ་རྣམས་མེ་ཤིང་ལས་སླ་
པོར་བསྡུ་རུབ་ཐུབ་ཆེད། ས་བབས་དམའ་ས་ནགས་ཚལ་གྱི་ཉེ་འགྲམ་དུ་བརྒྱབ་པའི་
ཁང་པ་ཐོག་གཅིག་མའི་ནང་སྡོད་པ་དང་། དབྱར་དུས་གནག་ཕྱུགས་རྣམས་རྩྭ་ཁ་
བཟང་སར་གཏོང་རྒྱུར་ས་ཁད་མཐོ་ཞིང་རྩྭ་ཆུ་ལེགས་པའི་རྩྭ་ཐང་ལ་སྐྱས་སྤོས་ཏེ་སྦྲ་
གུར་ནང་སྡོད་ཀྱི་ཡོད་འདུག
སྐལ་བཟང་རྒྱལ་མཚན་གྱི་ཨ་མ་ལགས་ཉེ་ཁུལ་གྱི་འབྲོག་ཁྱིམ་ནས་ཡིན་
ཞིང་། ཁོང་ཚོའི་དུད་ཚང་ལ་གྲྭ་པ་དང་། བླ་སྤྲུལ་འབྱོར་ལྡན་པ་མང་པོ་ཡོད་
འདུག རྒྱ་དམག་གློ་བུར་འབྱོར་ཏེ་ཁོང་ཚོ་ལོག་སྤྱོད་པ་ཡིན་ཚུལ་སྙད་འདོགས་བྱས་
ནས་ཁོང་གི་སྤོ་བོ་དང་རྨོ་བོ་ལགས་ལ་འཕྱ་སྨོད་ཁྲེལ་རྒོད་ཀྱིས་དམའ་འབེབས་
མཐོང་ཆུང་བྱེད་པ་དང༌། ཉེས་རྡུང་འཐབ་འཛིང་བཏང་བ་སོགས་བྱས་འདུག ཁོང་
གི་སྤོ་བོ་ལགས་མཐར་ཉེས་རྡུང་འོག་འདས་གྲོངས་སོང་བ་དང༌། རྨོ་བོ་ལགས་ད་ལྟ་
འཚོ་གནས་ཡིན་འདུག ཁོང་གི་ཨ་ཁུ་རྒན་པ་ལའང་རྒྱ་དམག་ཚོས་རྐང་ལག་ཐོག་
རྒྱུག་རྡུང་བཏང་སྟེ་སྡུག་སྦྱོང་མནར་གཅོད་ཚད་མེད་བཏང་འདུག
སྐལ་བཟང་རྒྱལ་མཚན་གྱི་ཕ་བོད་དབུས་ཕྱོགས་ཁུལ་གྱི་ཞིང་པ་ཉམ་ཐག་
གི་ཁྱིམ་ཚང་ཞིག་ནས་ཡིན་པ་ཁུལ་དེར་མག་པར་ཡོང་སྟེ་རིམ་པས་འབྲོག་པར་
གྱུར་འདུག སྐལ་བཟང་རྒྱལ་མཚན་གྱིས་རང་གི་ཁྱིམ་ཚང་གི་གནས་ཚུལ་ཞིབ་ཕྲ་
ང་ཚོར་ཤོད་རྒྱུ་ཁག་པོ་ཡོད་འདུག བོད་ནང་མི་རབས་རྒན་པ་ཚོས་ལུང་པའི་ས་
བབས་སོགས་ལ་བལྟས་ཏེ་མིང་བཏགས་ཡོད་ཀྱང༌། རྒྱ་དམར་ནས་དེ་སྔའི་མིང་
རྣམས་འགྱུར་བ་བཏང་སྟབས་ད་ཆ་བོད་མི་རྣམས་ས་ཁུལ་གང་ནས་ཡིན་མིན་
དང༌། ཁྱིམ་ཚང་གང་ཡིན་ཤེས་རྟོགས་ཐུབ་རྒྱུ་ཁག་པོ་ཆགས་ཡོད། སྐབས་དེར་
ཁོང་གི་ཕ་ལོ་༤༢ དང༌། མ་ལོ་༣༨ ཡིན་འདུག ཕྱི་ལོ་༡༩༧༨ ལོར་སྐྱེས་
པའི་སྐལ་བཟང་རྒྱལ་མཚན་བཙན་བྱོལ་དུ་ཡོང་སྐབས་ལོ་༡༢ རེད་འདུག ཁོང་
གི་ཕ་མ་གཉིས་ནས་རྒྱ་དམར་གྱིས་ལུང་པའི་ནང་གི་དགོན་སྡེ་ཚང་མ་གཏོར་བཤིག་
བཏང་བ་དང༌། འབྲོག་པ་དུད་ཁྱིམ་ཚང་མ་བསྡུ་སྐོང་གིས་རྒྱན་ཆ་དང་། རུམ་
གདན། རྟེན་དངོས་རྩ་ཆེའི་རིགས་སོགས་རྒྱུ་ནོར་ལོངས་སྤྱོད་ཆ་ཆང་འཕྲོག་བཅོམ་
བྱས་པ། ཁོང་ཚོ་ས་གནས་གཞན་དུ་སྤོ་བཞུད་བྱེད་དུ་མ་བཅུག་པར་བཙན་དབང་
གིས་རང་གནས་སུ་སྡོད་བཅུག་སྐོར་སོགས་ཀྱི་ལོ་རྒྱུས་བཤད་འདུག
རྒྱ་མིའི་དཔོན་རིགས་ཚོས་འབྲོག་ཁྱིམ་དེ་དག་མི་གྲངས་༣༠ ཙམ་ཡོད་
པའི་སྡེ་ཚན་དབྱེ་བགོས་ཀྱིས་ཁྲལ་འབབ་ཆེན་པོ་བཀལ་བ་སྟེ། འབྲོག་དུད་
ཚང་མས་འོ་མ་འཇོ་རྒྱུ་ཡོད་མིན་ལ་མ་ལྟོས་པར་འབྲི་རེར་ཆ་སྙོམས་མར་རྒྱ་
མ་༢༥ དང༌། ལུག་རེར་འོ་མ་རྒྱ་མ་༢ རེ་ཁྲལ་འགེལ་བྱས་འདུག ཁོང་ཚོའི་
ཐོན་སྐྱེད་ཀྱིས་ཁྲལ་འབབ་འཇལ་ཏེ་ལྷག་འཕྲོས་བྱུང་ན་ལས་དེ་མིན་བེད་སྤྱོད་བྱེད་
དབང་མེད་པ་རེད་འདུག ཕྱོགས་གཞན་ནས་གལ་ཏེ་ཕྱུགས་དཀར་ནག་ལ་ནད་
ཡམས་དང་གཅན་གཟན་འཕར་སྤྱང་སོགས་ཀྱི་གནོད་འཚེས་འཆི་སྐྱོན་བྱུང་ཚེ་
དངུལ་རྐྱང་སྤྲད་དེ་ཁྲལ་འཇལ་དགོས་པ་བཟོས་འདུག དེ་བཞིན་ལུག་མ་མོ་རྣམས་
ལའང་གཅན་གཟན་དང་། གངས་རུད་སོགས་ཀྱིས་གློ་བུར་གནོད་འཚེ་ཡང་ཡང་
ཕོག་གི་ཡོད་པ་བཅས་ལའང་ཁྲལ་འཇལ་དགོས་བཟོས་པའི་ལམ་ལུགས་འདིས་
ཡུལ་མི་རྣམས་བློ་འཚབ་སྐྱེ་གཞིར་གྱུར་འདུག སེམས་ཅན་ལ་གནོད་འཚེ་ཕོག་སྟེ་
ཕྱུགས་ལས་ཐོན་སྐྱེད་ཡག་པོ་མ་བྱུང་བའི་སྐབས་སུ། སྐལ་བཟང་རྒྱལ་མཚན་གྱི་
ཕ་མ་གཉིས་ཀྱིས་མར་དང་བལ་སོགས་དགོས་མཁོ་རྣམས་ཕྱི་ནས་ཉོ་དགོས་ཀྱི་
ཡོད་འདུག
རྒྱ་མིའི་དཔོན་རིགས་ཚོས་བཙན་ཤེད་ཀྱི་སྒོ་ནས་ཁྲལ་འགེལ་ཚད་ལས་
བརྒལ་བ་བྱས་སྟབས་ཡུལ་མི་རྣམས་ཞེ་བསུན་དང་ཡིད་ཐང་ཆད་དགོས་པ་བཟོས་
འདུག ཁུལ་དེར་འགྲུལ་བཞུད་བྱ་རྒྱུ་སྟབས་བདེ་མེད་པའི་རྐྱེན་གྱིས་རྒྱ་ལས་པ་ཚོ་
ཡང་ཡང་སླེབས་ཐུབ་ཀྱི་མེད་ཚོད། ཁོང་ཚོ་འབྲོག་ཁུལ་དུ་ཡོང་རྒྱུ་གཏན་འཁེལ་གྱི་
སྔོན་བརྡ་གཏོང་སྐབས་ཡུལ་མི་ཚོས་ར་ལུག་ཁག་གཅིག་རི་ངོས་སུ་སྦེད་ཐབས་བྱེད་
ཀྱི་ཡོད་འདུག སྐལ་བཟང་རྒྱལ་མཚན་གྱི་ཕ་མ་གཉིས་ལ་རྟ་གསུམ་དང་། འབྲི་
༣༥ གཡག་༢༠ ལུག་༡༠༠ སྐོར་བཅས་ཡོད་ཅིང༌། འབྲི་སོགས་འོ་མ་འཇོ་
རྒྱུ་ཡོད་པ་རྣམས་ལྷས་རའི་ནང་འཇུག་པ་དང༌། དེ་མིན་གཡག་ལ་སོགས་པ་འཆར་
ཅན་རྩྭ་ཐང་དུ་གློད་དེ་འཇོག་གི་ཡོད་འདུག དུད་ཚང་སོ་སོས་གནག་ཕྱུགས་རྣམས་
ལས་སླ་པོར་ངོ་རྟགས་ཆོད་རྒྱུར་ཚོན་གྱིས་རྟགས་བརྒྱབ་ཡོད་པ་དང༌། ཕྱུགས་རྫི་
ཚོས་རང་རང་སོ་སོའི་གནག་ཕྱུགས་ཀྱི་ཁ་གྲངས་ཞིབ་བཤེར་ཐུབ་རྒྱུར་བདུན་རེར་
ཐེངས་རེ་འདུ་སྐོང་བྱེད་ཀྱི་ཡོད་འདུག
དགུན་དུས་གྲང་ངར་ཆེ་སྐབས་གཙང་པོར་འཁྱགས་རྒྱག་གི་ཡོད་སྟབས་བུ་
ཚོས་འཁྱགས་པ་བཞུས་ཏེ་འཐུང་ཆུར་བེད་སྤྱོད་བྱེད་ཀྱི་ཡོད་འདུག གནག་ཕྱུགས་
ལ་གནོད་འཚེ་བྱེད་པར་ཡོང་མཁན་གཅན་གཟན་གཟིག་དང་འཕར་བ་སྤྱང་ཀི་སོགས་
གྲང་ངར་ཆེ་དྲགས་པས་ལྟོགས་རིད་ཀྱིས་ཤི་བའམ་འགུལ་བསྐྱོད་མ་ཐུབ་པར་ལུས་
ཀྱི་ཡོད་འདུག གཡག་སོགས་གནག་ཕྱུགས་རྣམས་ཁེར་རྐྱང་ལུས་ཚེ་གཅན་གཟན་
འཕར་བས་རྒྱབ་ནས་མཆོངས་ཏེ་མགྲིན་པར་སོ་བརྒྱབ་ཁྲག་འཇིབས་ཏེ་གསོད་ཀྱི་
ཡོད་པ་ལས་དེ་མིན་ཉེན་ཁ་དེ་ཙམ་མེད་ཚོད། ལུག་ཁྱུའི་ཁྲོད་དུ་སྤྱང་ཀི་སླེབས་
པ་ལས་སླ་པོར་ཚོར་ཡང་འཕར་བ་ནི་ལུག་སྲུང་མཁན་ཁྱི་ཡོད་མིན་ལ་མ་ལྟོས་
པར། ལུག་ཁྱུའི་ཁྲོད་འཇབ་ནས་འཛུལ་ཏེ་སྡེབ་གསོད་བྱེད་ཀྱི་ཡོད་འདུག
ཁྱིམ་ཚང་གི་འཚོ་རྟེན་ཡོང་འབབ་འཕེལ་རྒྱས་ཆེད་སྐལ་བཟང་རྒྱལ་མཚན་
གྱི་པཱ་ལགས་སྐབས་རེ་ལྷ་ས་ཁུལ་དུ་ཚོང་རྒྱག་པར་འགྲོ་ཡི་ཡོད་འདུག དེ་
དུས་ཚོང་རྒྱག་མཁན་ཚོས་ཉིན་རེ་ཚོང་ཁྲལ་རྒྱ་སྒོར་༡༥ སྤྲོད་དགོས་པ་
དང༌། ཡུན་རིང་གནས་སྡོད་བྱེད་པའི་ཚོང་ལས་ལག་འཁྱེར་ཞུ་དགོས་བྱུང་ན་རྒྱ་
སྒོར་༡༠༠༠༠ བརྒལ་བ་སྤྲོད་དགོས་ཀྱི་ཡོད་འདུག རྒྱལ་མཚམས་བརྒལ་ཏེ་
བལ་ཡུལ་ལ་འགྲོ་བར་རྒྱ་བོད་ལས་བྱེད་གང་རུང་ངོ་ཤེས་ཀྱི་ལྟག་སྒོ་དགོས་པའི་
ཐོག ཕྱིར་བསྐྱོད་ལག་འཁྱེར་ལ་རིན་གོང་རྒྱ་སྒོར་༤༠༠༠ ནས་༥༠༠༠ བར་
སྤྲོད་དགོས་པ་དང༌། གྲྭ་བཙུན་ཚོས་ལག་འཁྱེར་གྱི་རིན་གོང་རྒྱ་སྒོར་༡༠༠༠ ལས་
སྤྲོད་དགོས་མེད་ཀྱང་དེ་དག་མཁོ་སྒྲུབ་བྱ་རྒྱུ་ཁག་པོ་བྱེད་ཀྱི་ཡོད་ཚོད། སྐལ་བཟང་
རྒྱལ་མཚན་གྱི་པཱ་ལགས་ཀྱིས་ཁམས་དང་ལྷ་ས་ཁུལ་དུ་ཚོང་རྒྱག་པར་ཕྱིན་ཏེ་
ཁམས་པའི་ས་ནས་ཉོས་པའི་ཚོང་ཟོག་ཁོང་རང་ཚོའི་གྲོང་སྡེ་ལས་ཁུངས་ནང་འཚོང་
གི་ཡོད་ཀྱང༌། རྗེས་སུ་ཚོང་འབྲེལ་མི་ཆོག་པ་བཟོས་སྟབས་གཟབ་གཟབ་བྱེད་
དགོས་ཀྱི་ཡོད་འདུག
ཉིན་གཅིག་ཁུལ་དེར་ཕྱི་མི་གཟུགས་པོ་རིང་ལ་སྣ་ཆེ་བ། སྐྲ་སེར་པོ་གོས་
གཙང་མ་གྱོན་པ་གཉིས་འབྱོར་ནས་གང་སར་རང་དབང་གིས་འགྲོ་བ་སྐལ་བཟང་
རྒྱལ་མཚན་གྱིས་མཐོང་ཡང་། ཕན་ཚུན་སྐད་བརྡ་མ་འཕྲོད་པས་སྐད་ཆ་ཤོད་རྒྱུ་
མ་བྱུང་བར་བློ་ཕམ་དང་ཚོར་བ་མི་བདེ་བ་བྱུང་འདུག སྐལ་བཟང་རྒྱལ་མཚན་གྲོང་
གསེབ་གཞན་དུ་རང་མོས་ཐོག་འགྲོ་ཆོག་ཀྱང༌། མི་རྒན་པ་ཚོར་རྟག་ཏུ་ལག་འཁྱེར་
མཉམ་འཁྱེར་བྱེད་དགོས་པ་དང༌། ལག་འཁྱེར་ཡིག་ཆ་དེར་ས་གནས་ཀྱི་ལས་
ཁུངས་ཁག་གསུམ་བཞི་ནས་ཐེལ་རྩེ་ཞུ་དགོས་པར་མ་ཟད་དེ་ཡང་རྟག་པར་རག་རྒྱུ་
ཁག་པོ་ཡོད་འདུག ལག་འཁྱེར་མེད་པར་འགྲུལ་བཞུད་བྱས་ན་ཉེས་ཆད་སྒྲུབ་དགོས་
པ་སྨོས་ཅི། སྐབས་རེ་ཉིན་གྲངས་མང་པོ་བཙོན་འཇུག་བྱེད་ཀྱི་ཡོད་འདུག གྲོང་
གསེབ་ནང་རྒྱ་མི་ཉེན་རྟོག་པ་འགའ་ཞིག་ལས་མེད་རུང་། གནས་ཚུལ་རྟོག་ཞིབ་
བྱེད་མཁན་སོ་ཉུལ་བ་གང་སར་ཡོད་པས་རྟག་ཏུ་དངངས་འཚབ་ངང་སྡོད་དགོས་ཀྱི་
ཡོད་འདུག
ཁུལ་དེར་སློབ་གྲྭ་གཅིག་ཀྱང་མེད་པས་སྐལ་བཟང་རྒྱལ་མཚན་གྱིས་པཱ་ལགས་
ལ་དེ་སྐོར་རྒྱུ་མཚན་སྐད་ཆ་འདྲི་སྐབས། པཱ་ལགས་ཀྱིས་རྒྱ་དམར་ཐོག་མར་སླེབས་
སྐབས་བོད་ནང་སློབ་གྲྭ་སོགས་བཙུགས་ཏེ་ཡར་རྒྱས་གཏོང་རྒྱུའི་ཁས་ལེན་བྱས་
ཡོད། མི་ལོ་སུམ་ཅུའི་རྗེས་བོད་ས་ཡོངས་ལ་དེ་སྔོན་བྱུང་མྱོང་མེད་པའི་མུ་གེའི་
འཇིགས་པས་ཁྱབ་པར་མ་ཟད། སློབ་གྲྭ་སོགས་ཀྱང་མཐོང་རྒྱ་མེད་པ་ཆགས་སྐོར་
བརྗོད་འདུག
ཁོང་ཚོའི་གྲོང་གསེབ་ཁུལ་དུ་འབའ་ལོང་ཞེས་པའི་དགོན་པ་ཞིག་ཡོད་པར་དེ་
སྔོན་དགེ་འདུན་པ་ཞལ་གྲངས་༡༣༠ སྐོར་ཡོད་འདུག སྐལ་བཟང་རྒྱལ་མཚན་
གྱི་ཨ་མ་ལགས་ནས་ཁོང་ལ་རྒྱ་དམག་ཁུལ་དེར་འབྱོར་མ་ཐག་བླ་སྤྲུལ་རྣམས་
བཀྲོངས་པ་དང༌། བོད་ཀྱི་ཐུན་མོང་མ་ཡིན་པའི་རྩ་ཆེའི་རྟེན་དངོས་རྣམས་འཕྲོག་
བཅོམ་བྱས་པ། དེ་སྔའི་ཁང་པ་མི་ཉུང་བ་ཞིག་གཏོར་བཤིག་བཏང་བ་སོགས་ཀྱི་ལོ་
རྒྱུས་བརྗོད་འདུག གང་ལྟར་ཁུལ་དེར་གནས་སྡོད་བྱེད་མཁན་ཡུལ་མི་ཚོར་གསང་
སྤྱོད་ཁྲུས་ཁང་གཅིག་ལས་མེད་པ་དང༌། མ་ཎི་རྡོ་བརྐོས་རྣམས་ཀྱང་རྡོ་གཅལ་དུ་
བཏིངས་ཡོད་འདུག ཕྱི་ལོ་༡༩༨༠ ལོར་ཡུལ་མི་ཚོས་མ་ཎི་རྡོ་རྐོས་དེ་ཚོ་བཀོག་
ནས་དགོན་པ་ཉམས་གསོ་བྱེད་འགོ་བཙུགས་པ་དེ་ནས་བཟུང་དགོན་པར་དགེ་འདུན་
པ་༡༧ གྲངས་བཅད་ཀྱིས་སྡོད་ཆོག་པ་བྱུང་ཡང༌། ཟླ་རེར་རྒྱ་མི་ལས་བྱེད་གཉིས་
གསུམ་དགོན་པའི་ནང་བླ་སྤྲུལ་ཡོད་མེད་དང༌། དགེ་འདུན་པ་གྲངས་བཤེར་བྱེད་
པར་ཡོང་གི་ཡོད་འདུག
སྐལ་བཟང་རྒྱལ་མཚན་ནས་གནས་སྟངས་འདི་འདྲའི་འོག་ཕྱུགས་རྫི་བྱས་ཏེ་མི་
ཚེ་བསྐྱལ་འདོད་མ་བྱུང་བར། རང་གི་ནང་མི་རྣམས་བཞག་སྟེ་རྒྱ་གར་ལ་བྲོས་བྱོལ་
འགྲོ་རྒྱུའི་བསམ་བློ་འཁོར་སྐོར་བརྗོད་བྱུང༌། ཁོང་རང་༸ རྒྱལ་བ་རིན་པོ་ཆེ་མཇལ་
འདོད་དང༌། རྒྱ་གར་ནང་སློབ་སྦྱོང་བྱེད་འདོད་ཆེན་པོ་ཡོད་པ་ཞིག་རེད་འདུག བོད་
མི་ན་གཞོན་ཁག་གཅིག་ལྷ་སར་སློབ་སྦྱོང་དུ་གཏོང་གི་ཡོད་སྟབས་ཁོང་ཡང་མ་
འོངས་པར་མདུན་ལམ་ཡག་པོ་ཞིག་ཡོང་རེའི་བསམ་ཚུལ་ཕ་མ་གཉིས་ལ་བརྗོད་
པ་དང༌། ཕ་མས་ཁོང་ནག་ཆུར་ཡོད་པའི་རྒྱ་མིའི་སློབ་གྲྭ་ཞིག་ལ་བསྐྱལ་བར་ཕྱིན་
འདུག །འོན་ཀྱང་སློབ་གྲྭའི་དབུ་འཛིན་ནས་དེབ་སོགས་ཡིག་ཆས་དང༌། ཉིན་རེའི་
ལྟོ་དོད། སློབ་ཡོན་བཅས་ལ་ཟླ་རེར་རྒྱ་སྒོར་༥༠༠ དགོས་ལུགས་བཤད་པར་
བརྟེན། ཕ་མ་གཉིས་ལ་རྒྱ་སྒོར་དེ་ཙམ་སྤྲོད་རྒྱུ་ཁག་པོ་ཆགས་ཡོད་འདུག སྐལ་
བཟང་རྒྱལ་མཚན་གྱིས་རྒྱ་ལས་པ་ཚོས་རང་གི་ཕ་མར་རྒྱ་སྒོར་མང་པོ་དེ་འདྲ་དགོས་
ལུགས་བཤད་དེ་དོན་དམ་བཀག་འགོག་བྱེད་ཀྱི་ཡོད་པ་ཤེས་རྟོགས་བྱུང་ཡང༌། བློ་
ཕམ་གྱི་གནས་ཚུལ་ཁོང་དུ་སྦས་ནས་ཕ་མ་གཉིས་ལ་འབའ་ལོང་དགོན་པའི་ནང་
ཆོས་ཞུགས་བྱེད་འདོད་ཡོད་ལུགས་བཤད་ཀྱང༌། དགོན་པའི་ནང་དགེ་འདུན་པའི་
ཚད་གཞི་ལོངས་ཏེ་བྱ་ཐབས་གཞན་མ་མཆིས་པས་གསང་སྟབས་ཀྱིས་གདན་ས་སེ་
འབྲས་དགའ་གསུམ་གང་རུང་ནང་འཚུད་ཐབས་བྱས་འདུག འོན་ཀྱང་དེ་དག་གི་ནང་
འཛུལ་ཞུགས་བྱ་རྒྱུའང་ལམ་ལྷོང་མ་བྱུང་བས་ཐག་རིང་རྒྱ་གར་དུ་འགྲོ་རྒྱུ་གྲ་སྒྲིག་
བྱས་འདུག
སྐལ་བཟང་རྒྱལ་མཚན་གྱིས་ལྕགས་རྟ་བོད་ཟླ་༡ ཚེས་༡༥ དང༌། ཕྱི་
ལོ་༡༩༩༠ ཕྱི་ཟླ་༣ པ་སྟེ་ལོ་གཅིག་གི་སྔོན་ནས་ཐོན་རྒྱུའི་འཆར་གཞི་བཏིངས་
ཏེ༑ དེའི་བར་ལྷ་སར་ལམ་ཕྱོགས་གང་ནས་འགྲོ་དགོས་པ་སོགས་འཕྱུག་པ་མེད་
པ་ཡོང་ཆེད། རང་ལ་ཕྲུ་གུའི་འདུ་ཤེས་འཇོག་མཁན་གྱི་འགྲུལ་པ་མྱོང་ཅན་ཚོར་
ས་གནས་ཁག་གི་འགྲོ་ལམ་སྐོར་སྐད་ཆ་གཟབ་གཟབ་དྲིས་པ་དང༌། རང་ཉིད་མགོ་
འཁོར་འོག་ཚུད་ཡོང་སྙམ་པའི་ཞེད་སྣང་ཆེན་པོ་བྱུང་འདུག
ཁོང་གི་ཨ་མ་ལགས་ཀྱིས་འཆར་ཅན་ལོ་གསར་མ་རན་ཙམ་ལ་ལྕགས་སྒམ་
ནང་ནས་གཟབ་སྤྲོས་ཀྱི་གྱོན་ཆས་རྣམས་འདོན་གྱི་ཡོད་འདུག ཁོང་གིས་ལོ་གསར་
རིང་ཉིན་ཤས་གོས་གསར་པ་དེ་ཚོ་གྱོན་ཏེ་སྦས་བཞག་རྗེས་ཨ་མ་ལགས་ལ་རང་
འཇགས་བསྡུ་གསོག་བརྒྱབ་ཁུལ་བྱས་འདུག དེ་ནས་རང་གི་སྤུན་མཆེད་བུ་ལུག་
རྫིར་འགྲོ་དུས་འཁྱེར་རྒྱུའི་རྒྱུག་པ་ཞིག་ཡོད་པ་དེ་ཡང་སྦས་ཏེ་བཞག་པར། ལོ་
གསར་རིང་ལུག་འཚོ་བར་འགྲོ་མི་དགོས་པས་སྤུན་མཆེད་ཀྱིས་དོ་སྣང་བྱུང་མི་
འདུག དེ་བཞིན་གློག་བཞུ་དང༌། པགས་ཚག རི་འཛེགས་སྐབས་འདྲེད་བརྡར་
མི་ཤོར་བའི་རྒྱ་མིའི་ཊེ་ནི་སིའི་ལྷམ་ཆ་གཅིག་བཅས་ཟུར་ཁུག་ཅིག་ཏུ་སྦས་ཏེ་
བཞག་འདུག
ཁོང་སང་ཉིན་ཐོན་རྒྱུའི་དེ་རིང་དངངས་འཚབ་ཅི་ཡང་མེད་པར་ནང་ལ་བག་
ཕེབས་ཀྱི་ཚུལ་དུ་ཁང་པའི་ཉེ་འཁོར་དུ་བསྡད་པ་དང༌། དགོང་དྲོའི་ཁ་འདོན་རྣམས་
ཟིན་རྗེས་སྙིང་སྟོབས་ཆེན་པོས་རང་གི་མ་འོངས་མདུན་ལམ་ཇི་འགྱུར་བསམ་བློ་
གཏོང་བཞིན་ནང་མི་རྣམས་ཉལ་རྒྱུ་བསྒུགས་ནས་བསྡད་འདུག པཱ་ལགས་ཁ་འདོན་
ཟིན་ཏེ་བཞུ་མར་བསད་པ་དང་ད་ནི་བྲོས་བྱོལ་ལ་འགྲོ་རྒྱུའི་དུས་ལ་བབས་སོང་སྙམ་
ནས། ཁོང་ལངས་ཏེ་གྱོན་ཆས་རྣམས་བདོག་ཆས་བརྒྱབ་ནས་གཟབ་གཟབ་ངང་ཕྱི་
ལ་ཐོན་ཏེ་སྒོ་རང་འཇགས་བརྒྱབ་ནས་བཞག་ཡོད་འདུག
མཚན་མོ་ནམ་མཁའ་རབ་ཏུ་དྭངས་ཤིང་གྲང་ངར་ཆེ་བས་སྐལ་བཟང་རྒྱལ་
མཚན་གྱིས་གོས་གྱོན་ཏེ། ཆུ་ཚོད་ཇི་ཙམ་སླེབས་ཡོད་ཟླ་བའི་འགྲོས་ལ་ལྟ་དུས་
མཚན་མོའི་ཆུ་ཚོད་༡༡ ཙམ་ཡིན་པ་ཤེས་འདུག བཅོ་ལྔའི་ཟླ་བ་ཉ་གང་དེས་
ཁོང་གི་འགྲོ་ལམ་གསལ་པོ་མཐོང་བ་དང༌། བོད་ཟླ་༡ པོའི་ཚེས་༡༥ ལ་ཆོ་
འཕྲུལ་དུས་ཆེན་འཁེལ་བས་དེ་ཉིན་དགེ་བ་གང་བྱས་བསྒྱུར་ཁྱད་ཆེ་བར་བརྩིས་ཏེ་
མི་རྣམས་ཕྱག་འཚལ་སྐོར་སྦྱོང་སོགས་རྣམ་དཀར་དགེ་བའི་ལས་ལ་འབད་ཀྱི་ཡོད་
པས། ཁོང་རང་བྲོས་བྱོལ་དུ་སོང་བ་སུས་མཐོང་ཡང་དོ་སྣང་བྱེད་ཀྱི་མ་རེད་སྙམ་
སྟེ་བོད་ཚེས་༡༥ མཚན་མོ་ཐོན་འདུག མི་ཁ་ཤས་ཀྱིས་དུས་ཚེས་འདིའི་སྐབས་
མཚན་གང་ཞལ་འདོན་གནང་སྟེ་བཞུགས་ཀྱི་ཡོད་འདུག
ཁ་བའི་ཁྲོད་དུ་འགྲོ་དུས་གཡག་སོགས་ལ་མ་བརྟེན་ན་ཕལ་ཆེར་འགྲོ་ཁག་པོ་
ཡོད་པ་དང༌། སྐལ་བཟང་རྒྱལ་མཚན་གྱིས་ལམ་ལ་ཞིབ་ཏུ་ལྟ་དུས་སེམས་ཅན་རྐང་
ལག་ཆེན་པོ་ཞིག་ཕྱིན་པའི་རྐང་རྗེས་མཐོང་བ་དེའི་ཤུལ་དུ་ཕྱིན་པས་ལ་རྩེར་སླེབས་
ཐུབ་པ་བྱུང་འདུག དེ་ནས་ལ་གཉིས་པ་ཞིག་བརྒལ་བ་དང༌། རི་ལ་རི་བརྒྱུད་ཀྱིས་
དེ་ནུབ་མཚན་མོར་ལ་གསུམ་བརྒལ་ཏེ་ནམ་ལངས་པ་དང་བྱང་ཐང་གི་ས་ཁུག་ཅིག་
ཏུ་རྡོག་ཁྲེས་ཕབ་ནས་ཉལ་བསྡད་འདུག
དེ་ལྟར་སྐལ་བཟང་རྒྱལ་མཚན་གྱིས་མཚན་གསུམ་ཙམ་མཚན་མོ་འགྲུལ་བཞུད་
དང༌། ཉིན་མོ་རི་ལ་ཡིབ་ནས་བསྡད་འདུག བྱང་ཐང་ལ་མཚན་མོ་གདོན་འདྲེས་
གནོད་འཚེ་བྱེད་སྐོར་བྱིས་པའི་སྐབས་ཀྱི་སྒྲུང་གཏམ་བཤད་པ་དྲན་ཏེ་ཞེད་སྣང་མི་
སྐྱེ་བའི་ཆེད་ཁ་འདོན་བཏོན་ནས་འགྲོ་ཡི་ཡོད་འདུག ལྷ་སར་འགྲོ་སའི་གཞུང་ལམ་
ཁ་ཐུག་ཡིན་ཡང་དེ་ནས་འགྲོ་ཕོད་མི་འདུག སྤང་ཀི་འདྲ་བའི་ཤ་ཁྱི་ཆེན་པོ་དེ་ཚོས་
ཕྲུ་གུ་ཟ་ཡི་ཡོད་ཚུལ་ཐོས་པའི་ཞེད་སྣང་གིས་ཉིན་དང་པོ་གཉིད་མ་ཁུག་པར་བྲག་གི་
སྟེང་རྩེད་མོ་རྩེས་ནས་བསྡད་འདུག དེ་ཁུལ་བྱ་བྱིའུ་དང༌། དེ་མིན་རི་བོང་སོགས་
བདག་མེད་རི་དྭགས་ཁ་ཤས་ཀྱིས་ཀེ་རེར་ལངས་ཏེ་ཐག་རིང་ནས་བྱ་ར་བྱེད་པ་མ་
གཏོགས་གཞན་ཁུ་སིམ་ཡིན་འདུག གནམ་གཤིས་གྲང་ངར་ཤིན་ཏུ་ཆེ་བས་ཉིན་
རྗེས་མ་ཁོང་གི་རྐང་པའི་པགས་པ་གོག་པ་དང་ཆུ་ལྒང་ཤར་བ་སོགས་ཀྱིས་དཀའ་
ངལ་མང་པོ་འཕྲད་འདུག དེ་རྗེས་གངས་འཕྱིད་ཀྱིས་རྐྱེན་པས་རྐང་ལག་དམར་པོ་
ཆགས་པའི་ཁར། ནང་ནས་ཐོན་ཚུན་གངས་མ་གཏོགས་ལྟོ་ཆས་གཞན་དག་གང་
ཡང་བཟའ་རྒྱུ་མེད་པས་གྲོད་ཁོག་ལྟོགས་ཏེ་གཟེར་ཟུག་རྒྱག་གི་ཡོད་འདུག
ཉིན་གསུམ་པའི་ཉི་མ་རྒས་མཚམས་ཤིག་ལ་སྤྱང་ཀིའི་སྒྲ་ཞིག་ཐོས་པས། སྤྱང་
ཀི་དེ་ཚོ་ཐག་ཉེར་ཡོད་པའི་ཚོར་སྣང་གིས་ཁོང་རང་གྲོགས་མེད་ཁེར་རྐྱང་ཡིན་པའི་
ཞེད་སྣང་གིས་གཟུགས་པོ་འདར་བ་དང༌། ཤ་གཟན་སྤྱང་ཀི་དེ་ཚོའི་ཁ་ནས་ཐར་
ཐབས་ཇི་ལྟར་བྱེད་འགབ་བསམ་བློ་གཏིང་ཟབ་བཏང་མཐར་བྲག་གོང་ཞིག་གི་འོག་
ཏུ་ཉལ་ཏེ་༸རྒྱལ་བ་རིན་པོ་ཆེ་ཡིད་ལ་བསྒོམས་ནས་གསོལ་བ་སྨོན་ལམ་རྩེ་གཅིག་
ཏུ་བཏབ་པས། རིམ་པས་གཉིད་དུ་ཡུར་བའི་རྨི་ལམ་ལ། ྋརྒྱལ་བ་རིན་པོ་ཆེ་རང་
གི་ཉེ་འགྲམ་དུ་སྐུ་བཞེངས་ཀྱིས་བཞུགས་པའི་ཕྱག་གིས་རང་གི་མཇིང་པ་ནས་བཟུང་
བ་གནང་སྟེ་ཞེད་སྣང་བྱེད་མི་དགོས་གསུངས་པའི་སྣང་བ་ཤར་བས། འཇིགས་སྣང་
གི་ཚོར་བ་རིམ་ཡལ་ཅེ་སྤྱང་སོགས་ཀྱི་སྐད་སྒྲ་ཡང་འཇགས་ནས་གཉིད་སྐྱིད་པོ་ཞིག་
ཁུག་འདུག
སང་ཞོགས་ལངས་དུས་གྲང་ངར་གྱིས་རྐྱེན་པས་ལུས་པོ་སྐྲངས་སྦོས་དང་
ཚོར་བ་མེད་པ་ཆགས་ནས་འགུལ་བསྐྱོད་མ་ཐུབ་པར་ལུས། སྟབས་ལེགས་པ་
ཞིག་ལ་ལྷམ་ཕུད་ནས་རྐང་པའི་མཛུབ་མོ་རྣམས་ཕུར་ཕུར་བཏང་སྟེ་ཉི་མར་བསྲོ་རྒྱུ་
དྲན་འདུག ད་བར་ཁོང་གིས་ཉིན་མོ་ཉལ་ནས་མཚན་མོ་འགྲུལ་བཞུད་བྱས་པ་དེ་ནི་
གནམ་གཤིས་དང་བསྟུན་པ་ཡིན་འདུག ད་ཆ་ཁ་ཟས་དང་སྡོད་གནས་ཤིག་འཚོལ་
རྒྱུ་གལ་ཆེ་ཆགས་སྟབས་ཞོགས་པ་ལངས་ནས་ཐོན་འགོ་བཙུགས་འདུག
དེ་རྗེས་སྐལ་བཟང་རྒྱལ་མཚན་གྱིས་རི་ནས་བབས་ཏེ་ལྷ་སར་འགྲོ་བའི་གཞུང་
ལམ་ཐོག་རྣམ་ཀུན་དགོང་དྲོ་པྰ་ལགས་དང་མཉམ་དུ་བཏོན་པའི་གཟུངས་སྔགས་
རྣམས་སྐད་ཤུགས་ཆུང་ངུས་བཏོན་ཏེ་ཉིན་གང་བསྐྱོད་འདུག ལམ་བར་མི་ཐུག་
འཕྲད་བྱུང་ཚད་བརྩེ་སེམས་ཆེ་མདོག་ཁ་པོ་དང༌། མང་ཆེ་བས་ཁོང་བརླག་སྟོར་
ཤོར་བའམ་ཕ་མ་མེད་པའི་དྭ་ཕྲུག་མིན་ནམ་སྙམ་ནས་ནང་ལ་ཁྲིད་ཅིང་ཁ་ལག་སྟེར་
ཏེ་བྱམས་པོ་གནང་བར་མ་ཟད། ཁོང་གི་འདོད་མོས་ཇི་ཡིན་སོགས་སྐད་ཆ་མང་པོ་
དྲིས་པར་ཁོང་གིས་མི་དེ་ཚོས་རྒྱའི་ཉེན་རྟོག་པར་རྩིས་སྤྲོད་བྱེད་པའམ། ཡང་ན་
ཕའི་ཚོང་ཤག་དེ་འདྲ་བརྒྱུད་ཕ་མར་བཤད་དོགས་ཀྱིས་སྐད་ཆ་གསལ་པོ་བཤད་མི་
འདུག མི་ཚང་ཞིག་གི་སར་ཉིན་གསུམ་སྡོད་རིང་རྨ་ལ་རྨ་རས་དཀྲིས་ཏེ་ཁོང་ཚོའི་
ནང་ལ་ལས་ཀ་བྱེད་རོགས་བྱས་འདུག བརྩི་མཐོང་ཞུ་འོས་པའི་ནང་མི་ཚོས་ཁོང་
འདི་གར་བསྡད་ན་འགྲིགས་ཞེས་བཤད་ཀྱང་ཁས་ལེན་མ་བྱས་པར་དེ་ནས་ཐོན་ཏེ་
ཕྱིན་འདུག
ཁོང་ནང་ནས་ཐོན་ཏེ་ཉིན་གྲངས་༣༥ སྟེ་བོད་ཟླ་༢ ཚེས་༢༠ ཉིན་ལྷ་
སའི་ཉེ་འཁོར་དུ་འབྱོར་འདུག མི་གཞན་གྱིས་དོ་སྣང་མི་ཡོང་ཆེད་ཁོང་རང་གི་
རྡོག་ཁྲེས་ཀྱང་བཞག་སྟེ་བག་ཟོན་བྱེད་པ་དང༌། དེ་ནུབ་ཚོང་པ་ཞིག་གིས་གནས་
ཚང་གཡར་འདུག ཐབ་ཚང་ནང་ཨ་མ་དང་བུ་མོ་རྒན་ཤོས་དང་བུ་ཚོས་ཁོང་ལ་དྲི་
བ་མང་པོ་དྲིས་འདུག ཁ་ལག་ཟ་སྐབས་སྐལ་བཟང་རྒྱལ་མཚན་གྱིས་ཁོང་རང་དེ་
སྔོན་གནས་སྐོར་ཕྱིན་པའི་ལོ་རྒྱུས་བཤད་དེ་ཁོང་ཚོར་བཞད་གད་བསླངས་ནས་དྲི་
བ་ལས་གཡོལ་ཐབས་ཀྱིས་ཁོང་ཚོས་ཤེས་འདོད་ལྟར་ལན་འདེབས་བྱས་མེད་པ་
དང༌། དེ་རྗེས་ད་ལྟ་ཁོང་རང་ཁེར་རྐྱང་ཡིན་ལུགས་ནང་མིའི་ལོ་རྒྱུས་འཇུག་པོ་ཞིག་
བཤད་པའི་མཐའ་མར་དཀའ་ལས་ཁག་པའི་ཚུལ་བྱས་པར་ནང་མི་ཚོས་ཀྱང་ཁོང་
རང་གཅིག་པུར་བཞག་འདུག ཁོང་གིས་ཁུ་སིམ་སང་ཉིན་ཇོ་ཁང་དུ་ཇོ་བོ་རིན་པོ་ཆེ་
མཇལ་བར་འགྲོ་རྒྱུའི་གྲ་སྒྲིག་བྱས་འདུག
སང་ཉིན་ཞོགས་པ་ནང་གི་བུ་རྒན་པས་སྐལ་བཟང་རྒྱལ་མཚན་སྦག་སྦག་གི་
རྒྱབ་ལ་བསྐྱོན་ཏེ་ཇོ་བོ་རིན་པོ་ཆེ་མཇལ་བར་ཁྲིད་འདུག ཁོང་དེ་སྔ་སྦག་སྦག་བཞོན་
མྱོང་མེད་པ་དང་མི་མང་པོ་དེ་འདྲ་མཐོང་མྱོང་མེད་ཚོད། ཇོ་ཁང་ནང་ཇོ་བོ་རིན་པོ་
ཆེའི་སྐུ་མདུན་དུ་སླེབས་པ་དང༌། ྋརྒྱལ་བ་རིན་པོ་ཆེ་སྐུ་ཚེ་༧ཞབས་པད་བརྟན་
པ་དང་། ཁོང་རང་རྒྱ་གར་དུ་འགྲོ་ཐུབ་པ། ནང་མི་ཚང་མ་ནད་མེད་ཚེ་རིང་ཡོང་
བ་བཅས་ཀྱི་གསོལ་བ་སྨོན་ལམ་ཡུན་རིང་བཏབ་འདུག བུ་རྒན་པ་དེས་ཁོང་ལ་མུ་
མཐུད་རོགས་པ་བྱེད་འདོད་ཡོད་འདུག་ཀྱང༌། ཁོང་གིས་ཐུགས་རྗེ་ཆེ་ཞེས་ཞུས་ཏེ་
ཇོ་ཁང་ནང་ཡིབ་ནས་བསྡད་འདོད་བྱས་འདུག དེར་དགེ་འདུན་པ་ཕྱག་ལས་གནང་
མཁན་ཞིག་གིས་གཟིགས་ཏེ་གསུང་རབ་ཕྱག་དཔེ་དང་ཐང་ཀ་མང་པོ་ཡོད་པའི་ཁོང་
གི་ཤག་ནང་ཁྲིད་འདུག སྐལ་བཟང་རྒྱལ་མཚན་གྱིས་ངའི་རོགས་པ་ཚོ་སེ་ར་དགོན་
པར་བསྒུགས་ཏེ་བསྡད་ཡོད་པས་གང་མྱུར་འགྲོ་དགོས་ཡོད་ཅེས་བརྗོད་འདུག གློ་
བུར་རྒྱ་བོད་ཀྱི་སྐོར་སྲུང་བ་མི་གཉིས་གྲྭ་ཤག་ནང་འཛུལ་ཡོང་སྟེ། སྐོར་སྲུང་བ་
བོད་པ་དེས་སྐལ་བཟང་རྒྱལ་མཚན་ལ་ཁྱོད་གང་ནས་ཡོང་པ་ཡིན་ཞེས་སྐད་ཆ་དྲིས་
པར། ཁོང་གིས་ང་རྒན་ལགས་ཀྱི་ཚ་བོ་ཡིན། མིང་ལ་ཟླ་བ་ཟེར། ནག་ཆུ་ནས་
ཡོང་ལུགས་སོགས་བཤད་པ་དང་དགེ་འདུན་པ་དེས་བརྗོད་པ་གཉིས་ནང་འགལ་
མ་ཆགས་པར་བརྟེན་སྐོར་སྲུང་བ་གཉིས་པོ་ཕྱིར་ཐོན་འདུག དེ་རྗེས་དགེ་འདུན་པ་
དེས་སྐོར་སྲུང་བ་ཧམ་པ་ཚ་པོ་དེ་ཚོ་རྒྱུན་དུ་དོགས་པ་ཡོད་སར་ཡོང་གི་ཡོད་ཅེས་
བརྗོད་འདུག
གདན་ས་སེ་རར་རྒྱ་མིའི་སྐོར་སྲུང་བས་དགོན་པར་འགྲོ་མཁན་ཚང་མར་འདྲི་
རྩད་བྱ་ཡུལ་འགོག་སྲུང་ས་ཚུགས་མང་པོ་བཙུགས་ཡོད་པ་དེ་དག་བརྒལ་ཏེ་འགྲོ་
དགོས་ཀྱི་ཡོད་འདུག སྐལ་བཟང་རྒྱལ་མཚན་གྱིས་གྲྭ་པ་ཐུག་མཁན་ཚོར་ཁོང་རང་
ཆོས་ཞུགས་བྱས་ཏེ་དཔེ་ཆ་སློབ་གཉེར་བྱེད་འདོད་ཡོད་ལུགས་བརྗོད་པར། ཁོང་
ཚོས་ད་ཆ་གྲྭ་པ་གསར་ཞུགས་བྱ་རྒྱུ་དཀའ་ལས་ཁག་པོ་རེད། གྲྭ་པ་གསར་པ་
འཛུལ་མཁན་ཚོར་ཁོང་ཚོའི་ཕ་མ་སྤུན་མཆེད་ཆབ་སྲིད་ཀྱི་གནད་དོན་དང་འབྲེལ་
བ་ཡོད་མེད་འདྲི་རྩད་བྱེད་ཀྱི་འདུག གལ་ཏེ་རྒྱ་མིའི་དཔོན་རིགས་དང་འབྲེལ་ལམ་
ཡག་པོ་ཡོད་ཚེ་དགོན་པའི་ནང་ཆོས་ཞུགས་བྱེད་རྒྱུའི་ཆོག་མཆན་སྤྲོད་ཀྱི་ཡོད་སྐོར་
བརྗོད་འདུག དགོན་པར་ཆོས་ཞུགས་བྱེད་རྒྱུའི་གོ་སྐབས་ཐོབ་ཕྱིན་རང་རང་སོ་སོའི་
ངོས་ནས་དགེ་བའི་བཤེས་གཉེན་ཞིག་བཙལ་ཏེ་ཁོང་གི་ལྟ་སྐྱོང་འོག་གནས་དགོས་
པ་དང་། དགོན་པའི་སྐྱིད་སྡུག་ལ་དངོས་སུ་མ་ཞུགས་གོང་ལོ་གཉིས་རིང་ལས་ཀ་
ཙག་ཙིག་རིགས་བྱེད་དགོས་པ། དེ་རྗེས་རང་རང་གི་ཤེས་འཇོན་ལ་དཔགས་ཏེ་
ལས་ཁུར་ཞུ་དགོས་ཀྱི་ཡོད་འདུག
སྐལ་བཟང་རྒྱལ་མཚན་སེ་རར་ཉིན་ཤས་སྡོད་རིང་འདྲི་རྩད་མང་པོ་བྱས་པ་
དང༌། སྐོར་སྲུང་བ་ཚོས་ཁོང་གི་འགྲོ་འོང་སོགས་ཀྱི་བྱ་སྤྱོད་ལ་ལྟ་ཞིབ་བྱེད་ཀྱི་
ཡོད་འདུག་ཀྱང་ཁོང་གིས་ལས་སླ་པོས་གཡོལ་ཐབས་བྱས་འདུག ཁོང་གིས་ད་ཆ་
དགོན་པའི་ནང་ཆོས་ཞུགས་བྱ་རྒྱུ་ཁག་པོ་ཡོད་པའི་དངོས་ཡོད་གནས་སྟངས་ཤེས་
རྟོགས་ཀྱིས་རྒྱ་གར་ནང་བཙན་བྱོལ་དུ་འགྲོ་རྒྱུའི་སེམས་ཐག་བཅད་འདུག དེ་དུས་
དགོན་པའི་དགེ་འདུན་པ་མང་པོས་ངོ་རྒོལ་རྔམ་སྟོན་ནང་ཞུགས་པའི་དབང་གིས་
འཛིན་བཟུང་བྱས་པ་དང༌། དགོན་པ་ནས་ཕྱིར་འབུད་བཏང་བ། སྐོར་སྲུང་དམག་མི་
ཚོས་ངོ་རྒོལ་རྔམ་སྟོན་བྱེད་མཁན་ཚོར་འདྲ་དཔར་བརྒྱབ་སྟེ་ཐེངས་གཅིག་ངོ་རྟགས་
ཆོད་ཚེ་དགོན་པའི་ནང་བཀག་བསྐྱིལ་གྱིས་ཕྱི་ལ་གཏོང་གི་མེད་ཚོད། ཆབ་སྲིད་
དང་འབྲེལ་བའི་གནད་དོན་ཐོག་ནས་ཉེས་ཆད་ཐེངས་དང་པོ་འཕོག་མཁན་ཕལ་མོ་
ཆེ་བཙོན་བཅུག་ཉེས་རྡུང་བཏང་ནས་ཐ་མ་སོ་སོའི་ནང་དུ་བསློགས་པ་དང༌། གྲྭ་པ་
རྣམས་དགོན་པར་ཕྱིར་ལོག་བྱེད་མི་ཆོག་པ་བཟོས་འདུག རྔམ་སྟོན་ནང་ཞུགས་ཏེ་
ཉེས་ཆད་ཐེངས་གཉིས་པ་འཕོག་མཁན་ཚོར་ཉེས་རྡུང་བཏང་བས་མ་ཚད་ལོ་ཤས་
རིང་བཙོན་འཇུག་བྱས་པ་དང༌། ཉེས་ཆད་ཐེངས་གསུམ་པའི་སྐབས་སུ་ཚེ་བཙོན་
ནམ་ཡང་ན་སྲོག་ཐོག་གི་ཉེས་ཆད་བཅད་ཡོད་འདུག
རྒྱ་མི་སྐོར་སྲུང་བ་ཚོས་ཕ་མ་ལྷ་སར་ཡོད་པའི་གྲྭ་པ་གཉིས་གསུམ་ཡོད་པའི་ཚོ་
ཁག་མ་གཏོགས་དེ་མིན་གྲོང་ཁྱེར་གྱི་ཕྱི་ལ་གཏོང་གི་ཡོད་བཟོ་མི་འདུག གྲྭ་པ་ཚོ་
ཕྱི་ལ་གྲོང་ཆོག་ལ་ཕེབས་དུས་ཀྱང་རྒྱུན་དུ་ཆོག་མཆན་ལག་འཁྱེར་མཉམ་དུ་འཁྱེར་
དགོས་པའི་སྒྲིག་ཁྲིམས་བཟོས་འདུག
སྐལ་བཟང་རྒྱལ་མཚན་སླར་ཡང་ལྷ་ས་ངོས་ཕྱོགས་སུ་བསྐྱོད་ཀྱང་མཚན་མོ་
གནས་ཚང་མ་རག་པར་སློང་མོ་བ་དང་ཨ་མདོ་བ་གནས་སྐོར་བ་ཚོ་དང་མཉམ་དུ་
གཙུག་ལག་ཁང་གི་སྒོ་མཆོར་འོག་ཏུ་བསྡད། ཨ་མདོའི་སྐད་གོ་ཁག་པོ་ཡོད་རུང་
ཁོང་ཚོའི་མཉམ་དུ་སྐད་ཆ་ཕྲན་བུ་བཤད་པ་དང་ཁ་ཟས་སྤྲད་འདུག སང་ཞོགས་
སྔ་པོ་གདན་ས་དགའ་ལྡན་ཕྱོགས་སུ་བསྐྱོད་ཅིང༌། དེར་སེ་ར་ལས་དགེ་འདུན་
པ་ཉུང་བ་དང༌། ཁོང་ཚོ་མང་ཆེ་བ་ན་གཞོན་ཤ་སྟག་ཡིན་པའི་མཐོང་སྣང་བྱུང་
འདུག དགོན་པ་ཆགས་ཡུལ་དགོན་པ་གཞན་དང་མི་འདྲ་བར་ལུང་སྟོང་ཉམ་ང་
ཡིད་སྐྱོ་དགོས་པ་ཞིག་ཡོད་པར་ཁོང་ཚོས་དེ་སྔའི་དགོན་པ་ཆ་ཚང་རྒྱ་དམར་ནས་
གཏོར་བཤིག་བཏང་བ་རྗེས་སུ་ཉམས་གསོ་བྱས་སྐོར་བརྗོད་འདུག ཁོང་དེར་འབྱོར་
སྐབས་དགོན་པ་ཡར་རྒྱས་གཏན་ནས་ཕྱིན་མེད་པའི་རྣམ་པ་གསལ་པོ་ཡོད་པར་
མ་ཟད། དགོན་པའི་དགེ་འདུན་སྐུ་ན་བགྲེས་ཤོས་དེ་ངོ་རྒོལ་རྔམ་སྟོན་མཐའ་མའི་
སྐབས་འཛིན་བཟུང་བཙན་འཁྲིད་བྱས་པ་དང༌། ཕྱི་མི་སུས་ཀྱང་དགོན་པ་ཉམས་
གསོའི་ལས་དོན་ལ་ཐེ་བྱུས་མི་ཆོག་པའི་སྐོར་སོགས་ཤེས་རྟོགས་བྱུང་སྟེ་ཧ་ལས་
འདུག དགའ་ལྡན་དགོན་པའི་འཚོ་ཐབས་གནས་སྟངས་སེ་ར་ལས་ཧ་ཅང་སྐྱོ་བ་
ཡོད་པ་མཐོང་བ་དང༌། དགེ་འདུན་པ་ཁག་གཅིག་བཙོན་ཁང་གི་ཁང་ཆུང་ནང་བཅུག་
སྟེ་ཉེས་རྡུང་འོག་རྐྱེན་ལམ་དུ་བཏང་ཡོད་འདུག སྐལ་བཟང་རྒྱལ་མཚན་དེ་གའི་དགེ་
འདུན་པ་རྣམས་དང་མཉམ་དུ་ཉིན་ཤས་སྡོད་རིང་བོད་ནང་སློབ་གཉེར་བྱེད་རྒྱུའི་རེ་བ་
ཡོངས་སུ་ཟད་འདུག
ཁོང་ལྷ་སར་བདུན་ཕྲག་གཉིས་སྡོད་རིང་མང་ཆེ་བ་དགོན་པའི་ནང་བསྡད་
པ་དང༌། གྲོང་ཁྱེར་ནང་མགྲོན་ཁང་དུ་མ་བསྡད་པར་སློང་མོ་བ་དང་གནས་སྐོར་བ་
ཚོ་དང་མཉམ་དུ་སྒོ་མཆོར་འོག་ཏུ་བསྡད་འདུག དེ་གར་གནས་ཚུལ་སྐྱེལ་མཁན་
མང་པོ་ཡོད་པས་སུ་ལའང་ཡིད་ཆེས་བྱ་རྒྱ་མེད་ཅེས་སློབ་སྟོན་བྱེད་མཁན་བྱུང་
བས་ཁོང་རང་གཟབ་གཟབ་བྱས་འདུག བོད་མི་སེམས་བཟང་མང་པོས་ཁོང་ལ་ཁ་
ལག་སོགས་སྟེར་བ་དང་། དགའ་ལྡན་དགོན་པར་ཁོང་གིས་ཕོར་བ་ཙམ་ཡང་མེད་
ལུགས་བརྗོད་སྐབས་དགེ་འདུན་པ་དེས་གུ་གུ་ཤའི་ཕོར་བ་དཀར་པོ་ཞིག་སྟེར་འདུག
སྐལ་བཟང་རྒྱལ་མཚན་ཕོ་བྲང་པོ་ཏ་ལ་མཇལ་འདོད་ཆེན་པོ་བྱུང་ཡང་སྐབས་
དེར་ཕོ་བྲང་ཉམས་གསོ་བྱ་རྒྱུར་བསྙད་དེ་སྒོ་བརྒྱབ་ནས་གཏོང་གི་མེད་པ་དང་། དེ་
བཞིན་ནོར་གླིང་ཕོ་བྲང་ནང་དུའང་བོད་མི་གཏོང་གི་མེད་འདུག གང་ལྟར་ཁོང་གིས་
ཕོ་བྲང་གི་རྒྱལ་སྒོ་ནས་འཛུལ་ཐབས་བྱས་འདུག དེར་ཕྱི་རྒྱལ་ཚོ་ཁག་གཅིག་གིས་
རྒྱ་མིའི་ལམ་རྒྱུས་སྣེ་ཤན་པར་མཐའ་བསྐོར་ཏེ་ཡོད་པ་མཐོང་བ་དང༌། ཆ་རྒྱུས་དང་
མཐོང་མྱོང་མེད་པའི་མི་དེ་ཚོའི་མཉམ་དུ་འགྲོ་ཐབས་ཀྱིས་གཞུང་སྒོ་ནས་མངོན་མེད་
ངང་འཛུལ་སྐབས། དེ་སྔོན་པཱ་ལགས་ཀྱིས་གསུངས་པའི་མ་ཁེ་སིའི་རིང་ལུགས་
ཁྱབ་སྤེལ་བྱེད་མཁན་ཐུག་འཕྲད་བྱུང་བའི་སྣང་བ་ཤར། ཕྱི་མི་ལྟ་སྐོར་བ་ཁ་ཤས་
ཀྱིས་ལག་ཏུ་ཐོ་དེབ་དང༌། ཁ་ཤས་ཀྱིས་དཔུང་པར་དཔར་ཆས་སོགས་ཁྱེར་བ་
མཐོང་དུས་ངོ་མཚར་ཆེན་པོ་བྱུང་འདུག ཕྱི་རྒྱལ་བུད་མེད་དེ་ཚོ་ནི་སྐྱེས་པ་ནང་ལྟར་
གཟུགས་སྟོབས་ཆེ་ལ་སྐྲ་ཡང་དམར་སེར་དང་ནག་པོ་སོགས་ཚོས་གཞི་མི་འདྲ་བ་
ཡོད་པ་དེ་སྔོན་ཁོང་གིས་དེ་འདྲ་མཐོང་མྱོང་མེད་པ་དང༌། གྱོན་ཆས་གོས་ཐུང་གི་ཁ་
ཞེང་ཆེ་ལ་སྟོད་ཆ་ཚགས་དམ་པོ། བུད་མེད་ཀྱི་སྨད་གཡོགས་སུལ་ཅན་རིང་ཐུང་
སྣ་ཚོགས་བུམ་པའི་ཁ་རྒྱན་འདྲ་བ། སྟོད་ཐུང་ཆེན་པོ་འཇའ་ཚོན་ལྟར་ཚོས་གཞི་སྣ་
ཚོགས་ཡོད་པ། ཁོང་ཚོ་རྒྱལ་ཁབ་འདྲ་མིན་ནས་ཕེབས་པའི་རང་རང་སོ་སོའི་ཆས་
གོས་དེ་འདྲ་ཡིན་པ་རེད་སྙམ་པ་དྲན་འདུག
རྒྱ་མི་སྣེ་ཤན་པས་འགྲེལ་བཤད་རྒྱག་མཚམས་བཞག་པ་དང་ཁོང་ཚོས་༸རྒྱལ་
བ་རིན་པོ་ཆེའི་ནོར་གླིང་མི་འགྱུར་ཕོ་བྲང་གི་ཕྱོགས་སུ་བྲེལ་སྟབས་ཀྱིས་ཟང་ཟིང་
ངང་བསྐྱོད་པར་ཁོང་ཡང་དེའི་ཕྱི་བཞིན་འབྲངས་འདུག ཕྱི་རྒྱལ་བ་ཚོས་སྐལ་བཟང་
རྒྱལ་མཚན་ཁོང་ཚོའི་མཉམ་དུ་ཡོང་བར་དགའ་བའི་རྣམ་འགྱུར་བསྟན་པ་དང༌། མི་
གཅིག་གིས་མངོན་ཆུང་ངང་ཁོང་གི་ལག་ཏུ་ཤོག་ཐུམ་ཞིག་སྤྲད་འདུག ཕྱི་རྒྱལ་
བ་ཚོ་ཕོ་བྲང་ནང་འཛུལ་ཏེ་སྣེ་ཤན་པས་འགྲེལ་བཤད་བརྒྱབ་པའི་གསེང་དབར་
དུ༑ ཁོང་གིས་༸རྒྱལ་བ་རིན་པོ་ཆེའི་གཟིམ་ཆུང་མཇལ་ཁ་ཞུ་སྐབས་གཟིམ་ཆུང་
གཅིག་གི་ནང་གཟིམ་ཁྲི་དཀྱུས་མ་ཞིག་ལས་གཞན་གང་ཡང་མེད་ཚོད། ཕྱི་རྒྱལ་
བ་ཚོ་དེ་གའི་རྩིག་ངོས་སུ་ཡོད་པའི་ལྡེབས་རིར་མི་མངོན་སུམ་སྐད་ཆ་བཤད་
གྲབས་ཡོད་པ་ལྟ་བུའི་རི་མོའི་ཁྲོད་༸རྒྱལ་བ་རིན་པོ་ཆེའི་སྐུ་བརྙན་ཞིག་ཡོད་པ་དེའི་
མདུན་དུ་ཡུན་རིང་ལངས་ནས་སྡོད་སྐབས། རྒྱ་མིའི་སྣེ་ཤན་པ་དེས་སྐལ་བཟང་
རྒྱལ་མཚན་མཐོང་བ་དང་དམིགས་འཛུགས་བྱས་པར། ཁོང་ཚོ་ཚང་མས་ཕྱི་མིག་
བསློགས་ཏེ་ཁོང་ལ་བལྟས་པར་ཕྱི་རྒྱལ་བུད་མེད་ཅིག་གིས་སྐྱེས་པའི་གྱོན་ཆས་ལྟ་
བུ་གྱོན་ཡོད་པ་དེར་ཁོང་གིས་གད་མོ་ཤུགས་ཆེ་ཤོར་བ་དང་བུད་མེད་དེས་ཀྱང་
བགད་མོ་ཤོར་འདུག སྣེ་ཤན་པས་ཁོང་ལ་དུས་ཡུན་གང་ཙམ་བལྟས་རྗེས་སྣང་མེད་
བཏང་སྟེ་མུ་མཐུད་ལྟ་སྐོར་དུ་བསྐྱོད་འདུག
དེ་ནུབ་སྐལ་བཟང་རྒྱལ་མཚན་གྱིས་ནོར་བུ་གླིང་ཁའི་རྒྱ་ལྕང་འོག་གི་ས་ཆ་ཡིད་
དུ་འོང་བ་ཞིག་ཡོད་པ་དེར་ཞག་མལ་བཅས་ཤིང༌། ཐོ་རེངས་ནམ་མ་ལངས་གོང་
བྱིའུ་ཚོས་མཁའ་དབྱིངས་དྭངས་མའི་ངོས་ནས་ཁོང་གི་ཐོག་གླུ་གཞས་གཏོང་བ་ལྟ་
བུའི་སྐད་སྙན་སྒྲོག་པ་དང༌། ཤིང་སྡོང་གི་ཡལ་ག་རྣམས་ལ་ལོ་མའི་མཆེ་བ་གཏོང་
བས་དཔྱིད་ཀྱི་དཔལ་ཡོན་ཤར་བའི་ཚོར་སྣང་བྱུང་འདུག ཁོང་གིས་ཕྱི་རྒྱལ་གྱི་མིས་
སྤྲད་པའི་ཤོག་ཐུམ་དེ་བསྔོགས་ནས་མངར་ཟས་དེ་བྲོ་བ་མྱངས་རྗེས་ཟ་འདོད་མ་བྱུང་
བར་རང་འཇགས་བཏུམས་ཏེ་བཞག་འདུག
ཁོང་ནོར་བུ་གླིང་ཁ་ནས་ཐོན་ཏེ་གདན་ས་འབྲས་སྤུངས་ཀྱི་ཕྱོགས་སུ་
བསྐྱོད། དེ་ཉིན་མ་རྨོས་ལོ་ཏོག་གི་ཞིང་ཁའི་ནང་ཡིབས་ནས་བསྡད་འདུག དེ་ནས་
དགེ་འདུན་པ་ཞིག་ཐུག་འཕྲད་བྱུང་བ་ཁོང་ལ་ཕ་མར་བསྐུར་རྒྱུའི་ཡི་གེ་ཞིག་འབྲི་
རོགས་བརྗོད་པའི་ནང་དོན་དུ། ༄༅། །བརྩེ་བའི་ཕ་མ་རྣམ་གཉིས་ལ། ཕྲན་རང་
ལྷ་སར་ཡོད། ཡི་གེ་འདི་ཁྱེད་རང་ཚོར་འབྱོར་དུས་ང་འདི་ནས་ཐག་རིང་ཞིག་ཏུ་
སླེབས་ཡོད་ངེས། ང་རང་སློབ་གྲྭར་འགྲོ་འདོད་ཡོད། ང་རང་ལ་གང་ཅི་འགྲིག་ངེས་
ཡོད་པ་ཐུགས་ཁྲལ་གནང་མི་དགོས། ཞེས་པ་ལས་རྒྱ་གར་དུ་ཐོན་རྩིས་ཡོད་སྐོར་
ཡི་གེའི་ནང་བཀོད་མི་འདུག ཉིན་ཤས་རྗེས་བར་སྐོར་ནང་ཁོང་རང་ཚོའི་ལུང་པ་དང་
ཐག་ཉེའི་ཚོང་པ་ཞིག་ཐུག་འཕྲད་བྱུང་བ་དེས་ཡི་གེ་དེ་ཁོང་གི་པཱ་ལགས་ལ་སྤྲོད་རྒྱུ་
ཁས་ལེན་བྱས་རྗེས་ཁོང་ལྷ་ས་ནས་ཐོན་རྒྱུ་བྱས་འདུག
དེ་རྗེས་སྐལ་བཟང་རྒྱལ་མཚན་གྱིས་བོད་ཀྱི་གྲོང་ཁྱེར་གཉིས་པ་གཞིས་ཀ་
རྩེ་བརྒྱུད་ནས་ཉིན་མོ་འགྲུལ་བཞུད་དང་མཚན་མོ་ཞིང་གི་ནང་དུ་ཉལ་གྱིན་བསྐྱོད་
འདུག ཉིན་གཅིག་ཁོང་རང་ཕོ་རོག་ལྟར་ཐད་ཀར་འཕུར་རྒྱུ་བྱུང་ན་སྙམ་སྟེ་གཞུང་
ལམ་ནས་འགྲོ་རྒྱུ་བཤོལ་ཏེ་མགྱོགས་ལམ་དུ་ཞུགས་འདུག འབྲོག་ཁུལ་དུ་སློང་
མོ་རྒྱག་དུས་ཤ་མར་སོགས་སྟེར་མཁན་ཡོད་པ་དང༌། གཙང་ཁུལ་དུ་རྩམ་པ་མ་
གཏོགས་གཞན་སྟེར་མཁན་མེད་པས་ཁོང་ཚོ་འབྲོག་པ་དང་བསྡུར་ན་གྱོན་ཆས་
དང༌། བཟའ་ཆས་ཤ་མར་སོགས་སྐྱོ་བ་ཡོད་པའི་ཚོར་སྣང་བྱུང་འདུག སྐལ་བཟང་
རྒྱལ་མཚན་གྱིས་གཞིས་རྩེ་བར་ཉིན་གྲངས་ལྔ་འགྲུལ་བཞུད་བྱས་ཏེ། བཀྲས་ལྷུན་
དགོན་པར་༸ཀུན་གཟིགས་པཎ་ཆེན་རིན་པོ་ཆེའི་གདུང་རྟེན་མཇལ་བར་བསྐྱོད་
སྐབས་ངོ་མཚར་ཆེན་པོ་སྐྱེས་འདུག
ཁོང་གི་ནང་མི་རྣམས་༧ཀུན་གཟིགས་པཎ་ཆེན་རིན་པོ་ཆེར་མཉེས་པོ་དེ་ཙམ་
མེད་པར་མ་ཟད། ཉིན་གཅིག་ཁོང་གི་པཱ་ལགས་ཀྱིས་༧པཎ་ཆེན་རིན་པོ་ཆེས་རྒྱ་
མིའི་མཉམ་དུ་གྲོས་མོལ་གནང་ཕྱོགས་དེར་འདོད་མོས་མ་བྱུང་ཞེས་བརྗོད་ཡོད་
དེ་ནས་བཟུང་ཁོང་གིས་༸རྒྱལ་བ་རིན་པོ་ཆེར་ཡིད་ཆེས་བློས་འགེལ་གཙང་འདུག
མའི་ཐོག་རང་གི་རྩ་བའི་བླ་མར་བསྟེན་འདུག ད་རེས་ཁོང་གིས་༧ཀུན་གཟིགས་
པཎ་ཆེན་རིན་པོ་ཆེའི་སྐུ་གདུང་གདུང་རྟེན་བརྗིད་ཆགས་པ་འདི་མཇལ་བ་དང་ཚོར་
བ་བརྗོད་མི་ཤེས་པ་ཞིག་བྱུང་འདུག སྤྱིར་བཏང་གང་ཟག་ཕལ་པའི་ཕུང་པོ་རུལ་དྲི་
བྲོ་བ་སོགས་ཡོང་གི་ཡོད་ཀྱང༌། ༧ཀུན་གཟིགས་པཎ་ཆེན་རིན་པོ་ཆེའི་སྐུ་གདུང་ནི་
ཉམས་ཆག་མེད་པར་མཚར་སྡུག་ལྡན་པའི་ངང་བཞུགས་པ་མཇལ་རྒྱུ་བྱུང་འདུག
དེ་རྗེས་སྐལ་བཟང་རྒྱལ་མཚན་གཞིས་རྩེ་ནས་ཐོན་ཏེ་ལམ་བཞི་མདོ་ཁ་ཞིག་
ལ་སླེབས་པ་དང༌། གཡོན་ཕྱོགས་ཀྱི་ལམ་ནི་རྣམ་ཀུན་བལ་ཡུལ་གྱི་ས་མཚམས་
བརྒལ་བགྲོད་བྱེད་ས་དང་། གཡས་ཕྱོགས་ཀྱི་ལམ་ནི་གངས་དཀར་ཏི་སི་བརྒྱུད་
ནས་བལ་ཡུལ་དུ་འགྲོ་ས་ཡིན་འདུག ཁོང་གངས་དཀར་ཏི་སི་བརྒལ་བགྲོད་མ་
ཐུབ་པར་དུས་ཡུན་གང་འཚམ་སོང་བའི་སྐབས་དེར། དགེ་བཤེས་སེངྒེ་ལགས་
ཞུ་བ་སྐུ་ཡོན་ཆེ་ལ་ཕྱག་མོ་རྒྱག་མཁན་ཞིག་མཇལ་བ་ཁོང་གིས་ཕྱག་མོ་གནང་སྟེ་
ས་མཚམས་ལམ་ཐག་རིང་ཤོས་དེ་ནས་འགྲོ་ན་བཟང་བ་འདུག་ཅེས་གསུངས་པ་
ལྟར། ས་ཐག་རིང་ལ་ཉེན་ཚབས་ཆེ་བའི་རི་ལམ་བརྒྱུད་དེ་འགྲུལ་བཞུད་བྱས་པའི་
མཐའ་མ་བལ་ཡུལ་དུ་འབྱོར་ཐུབ་པ་བྱུང་འདུག
སྐལ་བཟང་རྒྱལ་མཚན་དྷ་སར་འབྱོར་བ་དང་གཞིས་ལུས་ཕ་མ་སྤུན་
མཆེད་ཚོས་ཁོང་གློ་བུར་མི་སྣང་བར་གྱུར་པ་ཐེངས་དང་པོ་ཤེས་སྐབས། ཕ་མ་
གཉིས་ལ་ཚོར་སྣང་གང་འདྲ་ཞིག་བྱུང་ཡོད་དམ་སྙམ་པ་དྲན་ལམ་དུ་ཡང་ཡང་
འཆར་ཞིང༌། འོན་ཀྱང་རང་གིས་དེ་ལྟར་བྱེད་དགོས་དོན་ཕུགས་ཀྱི་དམིགས་ཡུལ་
སློབ་སྦྱོང་མཐའ་འཁྱོངས་བྱས་ཏེ་བོད་རྒྱལ་ཁབ་འདི་དམར་པོའི་དཔུང་འོག་ནས་
མགྱོགས་མྱུར་ཐར་ཐབས་དང་། རང་གི་ཕ་མ་སྤུན་ཉེ་རྣམས་ལོ་ན་རྒས་སྐབས་
རོགས་ཕན་གང་དྲག་ཞུ་ཐུབ་པ་བྱེད་སྙམ་པ་དྲན་ཏེ་སེམས་ངལ་གང་མྱུར་ཞི་ཐབས་
བྱས་འདུག
བོད་ཕྲུག་ཁྱིམ་སྡེའི་ནང་འདི་ལྟ་བུའི་ལོ་རྒྱུས་སྟོང་ཕྲག་མང་པོ་ཤོད་མཁན་བྱུང་བ་
ཁོང་ཚོ་ཚང་མས་དཀའ་སྡུག་གཅིག་མཚུངས་མྱངས་ཡོད། དེ་ཚོའི་ནང་ནས་ལོ་རྒྱུས་
ཁག་གཅིག་ནི་ཧ་ཅང་ཉམ་ང་ཞིང་ཡིད་སྐྱོ་དགོས་པ་དེ་འདྲ་ཡོད། དེ་དག་མ་འོངས་
པར་བོད་ཕྲུག་ཚོར་བློ་སྟོབས་སྤེལ་བའི་སློབ་གཞི་གལ་ཆེ་ཞིག་ཆགས་ཡོད་སྙམ།
རྒྱ་དམར་གྱིས་བོད་ཀྱི་ནང་པ་སངས་རྒྱས་པའི་ཆོས་འདི་བླ་མ་སྐྱེས་ཆེན་དམ་
པ་རྣམས་ཀྱི་ལམ་སྟོན་འོག་བསླབ་པ་སློབ་གཉེར་ཡུན་རིང་གནང་སྟེ་ནང་བསམ་བློ་
འཕེལ་རྒྱས་ཕྱིན་པ་ཞིག་ཡིན་པ་ཤེས་ཀྱི་ཡོད། འོན་ཀྱང་ཁོང་ཚོས་རྒྱུ་མཚན་ལྟར་
སྣང་གི་ལས་འགུལ་སྤེལ་ཏེ་བོད་མི་ཆོས་པ་རྣམས་ཆོས་ཕྱོགས་ལ་འཇུག་རྒྱུར་
བཀག་སྡོམ་གང་ཐུབ་བྱེད་པ་དང༌། ཆོས་ལ་དད་པ་བྱེད་པ་ནི་རྨོངས་དད་བྱས་པར་
སྒྲོ་བཏགས་ཏེ་སྐྱོན་འདོགས་བྱེད་ཅིང༌། དངོས་ཡོད་གནས་ཚུལ་ཐེར་འདོན་བྱེད་
མཁན་ཚོར་གནོད་སྐྱོན་ཚབས་ཆེ་གཏོང་གི་ཡོད། པེ་ཅིང་གཞུང་གིས་སྲིད་བྱུས་དེ་
ལྟར་ལག་བསྟར་བྱེད་པའི་དམིགས་ཡུལ་ངོ་མ་ནི་བོད་ཀྱི་ཆོས་དང་རིག་གཞུང་རིམ་
པས་རྩ་མེད་བཟོ་ཐབས་དང༌། རྒྱ་དམར་གྱིས་གཡོ་བྱུས་ཀྱི་སྒོ་ནས་བཀོལ་སྤྱོད་ལག་
བསྟར་བྱེད་བདེའི་སླད་བོད་མི་རིགས་རྣམས་ཡིག་རྨོངས་ཅན་དུ་བསྒྱུར་ཐབས་བྱས་
པ་ཞིག་རེད་འདུག
དྲན་རྟེན་རྡོ་རིང་དང་ཁང་བཟང་དགོན་སྡེ་སོགས་ཉམས་གསོ་བསྐྱར་བཞེངས་
བྱེད་པ་ནི། རྒྱ་དམར་གྱི་ཆབ་སྲིད་དང་དཔལ་འབྱོར་དགོས་མཁོའི་ཐོག་དམིགས་
ཡུལ་འགྲུབ་པའི་ཐབས་བྱུས་ཤིག་རེད། བོད་ཀྱི་རིག་དངོས་ཀྱི་བསྟི་གནས་ཁག་
ཡུལ་འཁོར་སྤྲོ་འཆམ་པ་ལྟ་སྐོར་བྱེད་ཡུལ་གནའ་དངོས་འགྲེམས་སྟོན་ཁང་དུ་བསྒྱུར་
པ་དང༌། ཐོས་བསམ་སློབ་གཉེར་བྱ་ཡུལ་གྱི་དགོན་སྡེ་དང་ལྷ་ཁང་ཁག་རྩ་མེད་
བཟོས་ཏེ་མཐོང་རྒྱུ་མི་འདུག སྔ་དུས་བོད་རང་དབང་རང་བཙན་སྐབས་གཙུག་ལག་
སློབ་གྲྭ་ཆེན་མོ་ལྟ་བུའི་གདན་ས་ཁག་གི་ནང་ཨེ་ཤི་ཡའི་རྒྱལ་ཁབ་ཁག་ནས་སློབ་
གཉེར་བ་༣༠༠༠ ནས་༡༠༠༠༠ བར་རིམ་ཕེབས་ཀྱིས་མཁས་དབང་དུ་མ་སློབ་
གཉེར་གསན་བསམ་གནང་ཡུལ་གྱི་བསྟི་གནས་ཆེན་པོ་ཞིག་ཡིན།
རྒྱ་དམར་གྱིས་བཙན་འཛུལ་མ་བྱས་གོང་གདན་ས་ཆེན་པོ་སེ་རར་དགེ་འདུན་
ཞལ་གྲངས་༧༩༩༧ སྐོར་ཡོད་ཀྱང་ད་ཆ་༣༠༠ ལས་མེད་པ་དང༌། གདན་
ས་འབྲས་སྤུངས་ལ་དགེ་འདུན་ཞལ་གྲངས་༡༠༠༠༠ བརྒལ་བ་ཡོད་ཀྱང་ད་
ཆ་༤༠༠ ལྷག་མེད་པ། དེ་བཞིན་གདན་ས་དགའ་ལྡན་དུ་དགེ་འདུན་ཞལ་
གྲངས་༥༦༠༠ ཡོད་ཀྱང་ད་ཆ་༡༥༠ ལས་མེད་པ་རེད།
ཕྱི་ལོ་༡༩༨༠ ནས་༡༩༨༥ ལོ་བར་རང་ཉིད་བོད་ཕྲུག་ཁྱིམ་སྡེའི་ཁོར་
ཡུག་ནང་གནས་བཞིན་ཡོད། ཕྲན་རང་བོད་ནང་ལྟ་སྐོར་དུ་བསྐྱོད་པ་དེས་རང་ཉིད་
ལ་བོད་མི་ཚོའི་གནས་སྟངས་ཐོག་བསམ་ཞིབ་བྱ་རྒྱུ་དང༌། དྲང་བདེན་གྱི་ལམ་ལ་
འཇུག་རྒྱུའི་གདེང་སྤོབས་དང་ནུས་ཤུགས་ཆེན་པོ་ཞིག་སྤྲད་བྱུང་། ཕྲན་ནས་རང་
ཉིད་ཀྱི་ནང་མིའི་འཚོ་ཐབས་ལས་བོད་ཕྲུག་ཁྱིམ་སྡེའི་ལས་དོན་གལ་འགངས་ཆེ་
བར་བརྩི་ཡི་ཡོད། ཕྱི་ལོ་༡༩༧༠ ལོར་ཕྲན་གྱི་བཟའ་ཟླ་ལྷུན་གྲུབ་རྒྱལ་པོ་ལགས་
ཀྱིས་བཙན་བྱོལ་གཞུང་གི་ལས་ཁུངས་ཁག་ནང་ལས་བྱེད་ལྡེང་ངེས་ཡོད་པ་དགོངས་
ཏེ། བུ་ཕྲུག་གསུམ་གྱི་ཤེས་ཡོན་སློབ་སྦྱོང་ཆེད་དུས་ཚོད་མང་བ་གཏོང་རྒྱུར་དཔལ་
འབྱོར་ལས་ཁུངས་ཀྱི་ཕྱག་ལས་ནས་རྩ་དགོངས་ཞུས་ཡོད། ཕྱི་ལོ་༡༩༧༣ ལོར་
ཁོང་གིས་རྒྱ་གར་ལྷོ་ཕྱོགས་བེངྒ་ལོར་དུ་ཟ་ཁང་ཞིག་གཉེར་བ་དེས་ཕྲན་གྱི་ཨ་མ་
ལགས་ལའང་ཕྱག་རོགས་ཕྲན་བུ་ཞུ་ཐུབ་པ་བྱུང་ཡོད། དེ་ནས་བཟུང་བུ་མོ་བསྟན་
འཛིན་ཆོས་སྒྲོན་དང༌། སྐལ་བཟང་གཡང་འཛོམས། བསྟན་འཛིན་ཆོས་གྲགས་
བཅས་ང་ཚོ་དགུན་ཁའི་གུང་གསེང་ལྷོ་ཕྱོགས་ཁུལ་དུ་བསྐྱོད་ཀྱི་ཡོད། དེ་ནས་བུ་
ཕྲུག་གསུམ་པཱ་ལགས་ཀྱི་སར་བཞག་སྟེ་ཕྲན་རང་བོད་ཕྲུག་ཁྱིམ་སྡེའི་ཕྲུ་གུ་ཚོར་ལྟ་
རྟོག་བྱེད་ཆེད་དྷ་སར་གང་མྱུར་ལོག་གི་ཡོད།
བེལ་ཀོབ་ས་ཁུལ་གྱི་བོད་ཕྲུག་ཁྱིམ་སྡེ་དེ་ནི་ཕྱི་ལོ་༡༩༨༠ ཕྱི་ཟླ་༧ ཚེས་༡༧
ཉིན་ྋགོང་ས་ྋསྐྱབས་མགོན་ཆེན་པོ་མཆོག་ནས་རབ་གནས་བྱིན་འབེབས་གནང་
བ་དང༌། དེ་རྗེས་ཕྱི་ལོ་༡༩༨༤ ཕྱི་ཟླ་༢ ཚེས་༡༦ ཉིན་༸གོང་ས་མཆོག་གིས་
དབུས་པའི་ཀརྣ་ཊཀ་མངའ་སྡེའི་གཞུང་གི་ཕྱི་འབྲེལ་དང༌། རླུང་འཕྲིན་ཁང༌།འགྲིམ་
འགྲུལ་ Information, Broadcasting and Tourism བཅས་ཀྱི་བློན་ཆེན་
སྐུ་ཞབས་ Raghupathy མཆོག་དང༌། རྒྱལ་སྤྱིའི་ SOS Kinderdorf གྱི་
ཚོགས་གཙོ་སྐུ་ཞབས་Helmut Kutin མཆོག གཞན་ཡང་ཕྱི་རྒྱལ་སྐུ་ཚབ་
རྣམ་པ་དང༌། ལྷག་པར་དིལླཱི་གསར་པའི་Dutch གཞུང་ཚབ་ཁང་གི་སྐུ་ཚབ་
རྣམ་པ་བཅས་དབུ་བཞུགས་ཐོག་བོད་ཁྱིམ་དབུ་འབྱེད་མཛད་སྒོ་བཀའ་དྲིན་བསྐྱངས་
ཡོད། བོད་ཕྲུག་ཁྱིམ་སྡེའི་ངོས་ནས་ཧོ་ལེནྜ་SOS Kinderdorf གྱི་ཚོགས་
གཙོ་ལྕམ་སྐུ་Yvonne Praxmeyer མཆོག་ལ་མཐུན་འགྱུར་རོགས་རམ་གནང་
བར་ཐུགས་རྗེ་བཀའ་དྲིན་ཆེ་ཞེས་ཞུས། བཙན་བྱོལ་བོད་གཞུང་གི་མཛད་བྱུས་
ལམ་སྟོན་འོག་ཕྱག་ལས་ཀྱི་ཐུགས་འགན་བཞེས་མཁན་ཚང་མས་འབད་བརྩོན་ཆེར་
བསྐྱེད་གནང་བར་བརྟེན། གཞིས་ཆགས་ཁག་ཀྱང་འཛུགས་སྐྲུན་ལེགས་གྲུབ་བྱུང་
སྟེ་༸གོང་ས་༸སྐྱབས་མགོན་ཆེན་པོ་མཆོག་རྒྱ་གར་གྱི་ས་ཁུལ་འདྲ་མིན་ནང་ཆིབས་
བསྒྱུར་ཡང་ཡང་གནང་བར་མ་ཟད། ཕྱིའི་རྒྱལ་ཁབ་ཁག་ནས་ཀྱང་གདན་ཞུ་ཡང་
ཡང་གནང་བ་བཅས་ཀྱིས་༸གོང་ས་མཆོག་མཇལ་རྒྱུའི་གོ་སྐབས་ཉུང་ཤས་ལས་
འཐོབ་ཀྱི་མེད།
ཕྲན་རང་ཕྱི་ལོ་༡༩༨༤ ལོའི་དགུན་དུས་བེལ་ཀོབ་ཏུ་བསྐྱོད་དེ་བོད་ཕྲུག་ཁྱིམ་
སྡེ་གསར་པ་དབུ་འབྱེད་ཀྱི་མཛད་སྒོ་ལེགས་པར་ཟིན་པ་དང༌། འཛིན་སྐྱོང་གི་ལས་
དོན་ཚགས་ཚུད་འགྲོ་བཞིན་ཡོད་པར་བརྟེན་དྷ་སར་ལོག་པ་ཡིན། དེ་སྐབས་ཕྱི་
ཟླ་༣ པ་དང༌། བུ་ཕྲུག་གསུམ་གྱི་གུང་གསེང་རྫོགས་ཉེར་ཡོད་པས་ངོས་རང་དང་
མཉམ་དུ་ཡོད།
ཕྱི་ཟླ་༥ པའི་མཚན་གྱི་ཆུ་ཚོད་༢ པ་ཙམ་ལ་སྒེའུ་ཁུང་རྡུང་གི་འདུག་པ་
གཉིད་སད་དེ་རྣ་བ་ཉན་སྐབས་སྐད་སྒྲ་ཞིག་ཐོས་བྱུང༌། དེ་ནི་བདེ་སྐྱིད་སྒྲོལ་དཀར་
ལགས་ནས་ཁོང་གི་བུ་མཉམ་དུ་ཁྲིད་དེ་ཕྲན་ལ་ཛ་དྲག་གི་གནས་ཚུལ་ཞིག་གསུང་
པར་ཕེབས་འདུག ནང་ལ་ཕེབས་ཞུ་སྐབས་ཁོང་གིས་ཕྲན་གྱི་ཟླ་གྲོགས་ལྷུན་གྲུབ་
རྒྱལ་པོ་ལགས་སྣུམ་འཁོར་བརྡབས་སྐྱོན་གྱིས་འདས་གྲོངས་སོང་ཡོད་ལུགས་
བརྗོད་བྱུང༌། གློ་བུར་བུ་ཕྲུག་གསུམ་ཡིད་ལ་འཁོར་ཏེ་མིག་ཆུ་རང་དབང་མེད་པར་
ཤོར། བདེ་སྐྱིད་སྒྲོལ་དཀར་ལགས་ནས་བུ་ཕྲུག་རྣམས་ཀྱི་ཆེད་སྙིང་སྟོབས་བསྐྱེད་
དགོས་ཞེས་སེམས་གསོ་བཏང་བྱུང༌། ཕྲན་རང་ཕྲུ་གུ་ཚོར་གནས་ཚུལ་ཇི་ལྟར་
བརྗོད་དགོས་མིན་མ་ཤེས་པར་ཧོན་ཐོར་ཏེ་ལུས། བདེ་སྐྱིད་སྒྲོལ་དཀར་ལགས་དང་
ཚ་བོ་གཉིས་ཞོགས་པ་བར་ཕྲན་དང་མཉམ་དུ་བཞུགས་ནས་དཀའ་ངལ་ལ་གདོང་
ལེན་བྱེད་ཕྱོགས་སྐོར་གོ་བསྡུར་བྱས། ཞོགས་པ་ཆུ་ཚོད་༦ པ་ཟིན་མཚམས་
བུ་མོ་བསྟན་འཛིན་ཆོས་སྒྲོན་དང༌། སྐལ་བཟང་གཡང་འཛོམས། བུ་བསྟན་འཛིན་
ཆོས་གྲགས་བཅས་བུ་ཕྲུག་གསུམ་པོ་གཉིད་སད་པ་ཡིན
དེ་སྐབས་༸གོང་ས་ྋསྐྱབས་མགོན་ཆེན་པོ་མཆོག་ཉི་ཧོང་དུ་ཆིབས་བསྒྱུར་
བསྐྱངས་ཡོད། ཕྲན་རང་ལམ་སང་བུ་ཕྲུག་གསུམ་པོ་ཁྲིད་དེ་བེངྒ་ལོར་དུ་འགྲོ་
རྒྱུ་ཐག་གཅོད་ཀྱིས་དངོས་ཆས་རྣམས་གཅེན་པོ་རྒྱལ་ལོ་དོན་གྲུབ་ལགས་ཀྱི་སྣུམ་
འཁོར་ནང་བླུགས་པར། བོད་ཕྲུག་ཁྱིམ་སྡེའི་ལས་བྱེད་ཡོངས་ནས་གདུང་སེམས་
མཉམ་བསྐྱེད་ཀྱིས་ཕྱག་རོགས་གནང་བར་ཕེབས་བྱུང༌།
ཕྲན་རང་བེངྒ་ལོར་དུ་འབྱོར་བ་དང་སྐོར་སྲུང་ལས་ཁུངས་སུ་བསྐྱོད་དེ་འདས་
པོའི་སྐུ་ཕུང་གང་དུ་ཡོད་མེད་སྐད་ཆ་དྲིས་པར། སྣུམ་འཁོར་མེ་སྐྱོན་ཤུགས་ཆེའི་
དབང་གིས་སྐུ་ཕུང་ཞེ་དྲག་ལྷག་མི་འདུག་ཅེས་གསུངས་བྱུང༌། ཕྲན་རང་གང་དུ་ཕྱིན་
ཡང་བུ་ཕྲུག་གསུམ་པོ་མཉམ་དུ་ཡོང་གི་འདུག དམིགས་བསལ་བུ་མོ་གཉིས་གནས་
ཚུལ་ཤེས་རྟོགས་ཐུབ་པའི་ན་ཚོད་ལ་སླེབས་ཡོད། བུ་མོ་རྒན་པ་བསྟན་འཛིན་ཆོས་
སྒྲོན་ལོ་ན་༡༧ དང༌། སྐལ་བཟང་གཡང་འཛོམས་༡༥ བུ་བསྟན་འཛིན་ཆོས་
གྲགས་༡༡ བཅས་ཡིན། སྐོར་སྲུང་ལས་ཁུངས་ནས་དམ་པ་དེ་ཉིད་ཀྱི་ཚེ་འདས་
ལག་འཁྱེར་ཐོབ་རྗེས་སྐུ་ཕུང་ཞུགས་འབུལ་གྱི་གྲ་སྒྲིག་བྱས་པ་ཡིན།
བེེངྒ་ལོར་ཟ་ཁང་གི་ལས་མི་ཚོའི་ནང་མི་དང༌། ཁུལ་དེའི་བོད་མིའི་གཞིས་
ཆགས་ཀྱི་འགོ་འཛིན་ཚེ་རིང་དབང་རྒྱལ་ལགས་བཅས་ཕྱག་རོགས་གནང་
བར་ཕེབས་བྱུང༌། ཁྲིམས་རྩོད་པ་གྲོགས་པོ་སྐུ་ཞབས་John de Sou-
za ལགས་དང༌། ཁོང་གི་ནང་མི་ཚོས་ཕྱག་རོགས་གང་དྲག་གནང་བྱུང༌། སྐུ་
ཞབས་de Souza ལགས་ནི་ཐུགས་གཤིས་བཟང་པོ་ཞིག་འདུག ཁོང་བཞུགས་
མེད་རུང་ནང་མི་ཚོ་དང་བློ་ཐག་ཉེ་པོ་ཆགས་སོང༌། དེ་རྗེས་ལྷུན་གྲུབ་རྒྱལ་པོ་
ལགས་མི་གཞན་གྱིས་རྐྱེན་འདས་བཏང་བ་ཡིན་ཚུལ་སོགས་གཡས་གཡོན་དུ་
དཀྲོག་གཏམ་མང་པོ་ཁྱབ་འདུག འོན་ཀྱང་དངོས་ཡོད་གནས་ཚུལ་གང་ཡིན་སུས་
ཀྱང་ཤེས་ཀྱི་མེད། དེ་ནུབ་སྣུམ་འཁོར་ཆུང་བའི་ནང་ཐོན་རྗེས་སླར་ཕྱིར་ལོག་མ་ཐུབ་
པའི་སང་ཞོགས་ལྷུན་གྲུབ་རྒྱལ་པོ་ལགས་ཀྱི་ཕྱག་རོགས་བསྟན་འཛིན་ཕྱོགས་གླང་
ལགས་ནས། ཚགས་ཤོག་ཐོག་སྣུམ་འཁོར་བརྡབས་སྐྱོན་བྱུང་བའི་སྣུམ་འཁོར་སྟེང་
གི་ཨང་གྲངས་ངོས་འཛིན་ཐུབ་སྟེ་ལམ་སང་བདེ་སྐྱིད་སྒྲོལ་དཀར་ལགས་ལ་བཤད་
པ་ཡིན་འདུག
དེ་གར་ལས་དོན་ཆ་ཚང་བསྒྲུབ་རྒྱུར་ཉིན་དྲུག་ཙམ་འགོར། བོད་ཕྲུག་ཁྱིམ་སྡེ་
ནས་སྐུ་ཕུང་ཞུགས་འབུལ་སོགས་ཀྱི་ལས་རོགས་སུ་མི་གཉིས་བཏང་འདུག འོན་
ཀྱང་བོད་ཕྲུག་ཁྱིམ་སྡེར་ལས་ཀ་མང་པོ་ཡོད་པས་ཁོང་གཉིས་ཉིན་གསུམ་ནས་
ཕྱིར་ལོག་བྱས་ན་ཞེས་ཞུས། རྩིས་འབྲས་གཞིར་བཟུང་སྐུ་ཕུང་ཞུགས་འབུལ་
དང༌། སྨོན་ལམ་གསུང་སར་བོད་མི་མང་པོ་ཞིག་མཉམ་ཞུགས་གནང་། དེ་ནས་
རང་ཉིད་ལ་མྱ་ངན་གྱི་དུས་སྐབས་གཞན་ཞིག་ཐོག་ཏུ་བབས།
༸གོང་ས་མཆོག་བཞུགས་སྒར་དྷ་སར་ཆིབས་བསྒྱུར་གནང་སྐབས་ང་ཚོ་བེངྒ་
ལོར་དུ་བསྡད་ཡོད། གློ་བུར་ྋགོང་ས་མཆོག་གི་ཞལ་པར་ཞིག་ཕེབས་བྱུང༌། གང་
ཉིད་ཀྱི་གསུང་ཐོས་མ་ཐག་སེམས་གསོ་གཞན་དང་མི་འདྲ་བ་ཞིག་བྱུང༌། ༸གོང་ས་
མཆོག་ནས་ངོས་ཀྱི་སྡུག་བསྔལ་གསལ་མཁྱེན་གྱིས་དེ་འདྲའི་དཀའ་སྡུག་མྱོང་མཁན་
འཛམ་གླིང་ཐོག་ཁྱེད་རང་གཅིག་པུ་མིན་པས་བློ་སྟོབས་བསྐྱེད་དགོས། སྣུམ་འཁོར་
བརྡབས་སྐྱོན་གྱི་རྐྱེན་ངན་འདི་ནི་མི་ཚེའི་ནང་གི་ཆ་ཤས་ཤིག་ཡིན། གསར་ཤོག་
ཐོག་འཛམ་གླིང་གི་ས་གནས་གང་སར་རྟག་ཏུ་གནས་ཚུལ་དེ་རིགས་ཐོན་དང་འཐོན་
མུས་རེད་ཅེས་གསུངས་བྱུང༌། ༸གོང་ས་མཆོག་གིས་ཞལ་པར་ཕེབས་པའི་ཉིན་
དེ་རང་ལ་གསར་ཤོག་ཐོག་ཉི་ཧོང་ནང་མེ་སྐྱོན་གྱིས་རྐྱེན་པས་མི་བརྒྱ་ཕྲག་མང་པོ་
འདས་གྲོངས་སོང་སྐོར་འཁོད་འདུག ཕྲན་གྱི་བསམ་པར་དེ་ཚོའི་ནང་མི་རྣམས་ཀྱང་
ཕྲན་དང་འདྲ་བར་སྡུག་བསྔལ་གཅིག་མཚུངས་མྱོང་བཞིན་ཡོད་པ་རེད་སྙམ་ནས་སྙིང་
སྟོབས་བསྐྱེད་པ་ཡིན།
བསྟན་འཛིན་ཕྱོགས་གླང་ལགས་ནས་ཟ་ཁང་གཉེར་སྐྱོང་གི་ལས་ཀ་ཆ་ཚང་
མཁྱེན་གྱི་ཡོད་པ་ལྟར་ཁོང་གིས་ཟ་ཁང་ལ་ལྟ་རྟོག་གནང་ཆོག་གསུང་གི་འདུག ལྷུན་
གྲུབ་རྒྱལ་པོ་ལགས་མ་གཤེགས་གོང་ཟ་ཁང་གཞན་ཞིག་གཉེར་རྒྱུའི་འཆར་གཞི་
ཡོད་འདུག་པ་ད་ཆ་གནས་སྟངས་འདི་འདྲ་ཞིག་གི་འོག་ཕྲན་ནས་འགན་ཁུར་བྱེད་
ཐུབ་ཐབས་བྲལ་བས། ཚོང་ཤག་ལ་གོ་བསྡུར་གྱིས་ཟ་ཁང་གསར་པ་དེ་ལྷུན་གྲུབ་
རྒྱལ་པོ་ལགས་ཀྱི་ཨ་ཁུ་ལགས་ལ་ཕྱིར་སློག་བྱས་པ་ཡིན།
གཅེན་པོ་རྒྱལ་ལོ་དོན་གྲུབ་ལགས་ཀྱི་སྐུ་ཟླ་བདེ་སྐྱིད་སྒྲོལ་དཀར་ལགས་ནས་
རྟག་ཏུ་ངོས་རང་གི་ཨ་མ་ལགས་ཀྱི་ངོ་ཚབ་ལྟ་བུ་གནང་གི་ཡོད། ཁོང་གིས་ཕྲན་
ཚོར་དིལླཱི་གསར་པར་འབོད་གནང་ལྟར་བསྐྱོད་དེ་ཉིན་ཤས་བསྡད་རྗེས་དྷ་སར་ཕྱིར་
ལོག ༸གོང་ས་མཆོག་ནི་ཀུལླཱ་མ་ནཱ་ལཱི འི་ཕྱོགས་སུ་ཐུགས་དམ་ཉམས་བཞེས་དང་
སྦྲགས་ཕེབས་གྲུབ་འདུག ཕྲན་རང་བུ་ཕྲུག་གསུམ་པོ་ཁྲིད་དེ་༸གོང་ས་མཆོག་གི་
སར་བཅར་བ་ཡིན། དེར་ཉིན་བཅུ་སྡོད་རིང་༸གོང་ས་མཆོག་དང་ལྷན་དུ་བཀའ་
མོལ་ཞུ་རྒྱུའི་གོ་སྐབས་བཟང་པོ་ཐོབ་བྱུང༌། ཉིན་དགུང་ལྗགས་སྨིན་གསོལ་ཚིགས་
གྲུབ་རྗེས་ཕྲན་ཚོ་སྣུམ་འཁོར་ནང་རི་རྩེར་ཐོན། ༸གོང་ས་མཆོག་ནས་ལཱ་ཧོལ་སྟྲཱི་
ཏི་ཁུལ་གནས་སྡོད་ཡུལ་མི་ནང་པ་ཚོར་གསུང་ཆོས་བཀའ་དྲིན་སྩལ་བར་ཕྲན་ཡང་
གསུང་ཆོས་ཞུ་བར་བཅར་བས་ཕན་ཐོགས་དགེ་མཚན་ཆེན་པོ་བྱུང༌།
ཀུལླཱ་ཁུལ་གནས་སྡོད་ཡུལ་མི་ཚོར་ལྷུན་གྲུབ་རྒྱལ་པོ་ལགས་བཀྲོངས་སྐོར་
དཀྲོག་གཏམ་ཁྱབ་སྤེལ་བྱུང་བའི་གནས་ཚུལ་དང་། དེ་བཞིན་གཅེན་པོ་རྒྱལ་ལོ་དོན་
གྲུབ་ལགས་སྟངས་དཔྱལ་གཉིས་ནས་ནག་ཅན་འཚོལ་ཞིབ་བྱེད་དགོས་པའི་གྲོས་
འདོན་གནང་བ་བཅས་ཀྱང་གསལ་པོར་ཞུས་པ་ཡིན། ༸གོང་ས་མཆོག་ནས་སྙིང་
ནད་ཞེ་འཁོན་གྱི་བསམ་བློ་གཏོང་བ་ནི་མཐུན་ཕྱོགས་ཤིག་མིན་པས་དེ་ལྟར་མ་བྱས་
ན་ལེགས་ཞེས་བཀའ་སློབ་ལམ་སྟོན་གནང་བྱུང༌། ངོས་ཀྱི་བུ་ཕྲུག་ཚོ་ལའང་དེ་ལྟར་
བསམ་ཚུལ་གཅིག་མཚུངས་འདུག མི་འགའ་ཞིག་གིས་སྣུམ་འཁོར་བརྡབས་སྐྱོན་གྱི་
བྱུང་རྐྱེན་ངོ་མ་རྩད་གཅོད་མ་བྱས་པར་སྐྱོན་འཛུགས་དང་། ཡང་མང་ཆེ་བས་རང་གི་
བུ་ཕྲུག་དང་ནང་མི་ཚོའི་མིང་ཤས་ཁྱབ་བརྡལ་ཕྱིན་དོགས་ཀྱིས་འཛེམས་ཟོན་བྱས་
པ་སོགས་བསམ་ཚུལ་སྣ་ཚོགས་བྱུང་འདུག
དེ་སྐབས་བུ་མོ་རྒན་པ་བསྟན་འཛིན་ཆོས་སྒྲོན་སྨན་པ་བྱེད་འདོད་ཡོད་པ་བཞིན་
ཅནྡཱི་གར་མཐོ་སློབ་ཏུ་ཚན་རིག་སློབ་སྦྱོང་ཁོངས་སུ་ཞུགས་ཀྱང༌། པཱ་ལགས་འདས་
གྲོངས་རྗེས་ཕྲན་དང་མཉམ་དུ་སྡོད་རྒྱུའི་ཐག་གཅོད་བྱས། བུ་མོས་ནང་གི་ལས་དོན་
དང་ཕྱི་མི་ཕེབས་མཁན་ཚོར་སྣེ་ལེན་གྱི་འགན་ཁུར་བླངས་ཏེ་ཡིག་འགྲུལ་སློབ་ཚན་
བླངས་པ་དང༌། ལོ་གཅིག་སོང་རྗེས་སཱིམ་ལ་མཐོ་སློབ་ནང་སློབ་སྦྱོང་དུ་བསྐྱོད། དེ་
དུས་བུ་མོ་ལོ་ན་བཅོ་བརྒྱད་ཟིན་ཡོད་པ་མཐོ་སློབ་ཏུ་ཐེངས་དང་པོར་སྐྱེལ་བར་ཕྱིན་
པའི་ཉི་མ་དྲན་གསོ་བ་དང་ཆབས་ཅིག་བུ་མོ་ཆུང་དུས་ནས་སློབ་སྦྱོང་བྱ་རྒྱུའི་གོ་
སྐབས་ཐོབ་པར་བསམ་དུས་དགའ་སྤྲོ་ཆེན་པོ་བྱུང༌། བུ་མོ་བསྟན་ཆོས་ནི་མཐོ་སློབ་
དེའི་སློབ་ཕྲུག་གཞན་རྣམས་ལས་ལོ་གཉིས་གསུམ་གྱི་རྒན་པ་རེད་འདུག
ཉིན་གཅིག་བུ་མོ་བསྟན་ཆོས་ཚ་བ་ཤུགས་ཆེ་འབར་ཏེ་འདར་སིག་རྒྱག་
པ་སོགས་དཀའ་ངལ་ཆེན་པོ་འཕྲད་བྱུང༌། ཐོག་མར་ང་ཚོས་ཆམ་པ་སྡུག་ཅག་
ཅིག་ཕོག་འདུག་སྙམ་ཡང༌། བོད་ཕྲུག་ཁྱིམ་སྡེའི་སྨན་པས་ཁྲག་བརྟག་དཔྱད་བྱ་
དགོས་སྨན་ཡིག་གནང་དོན་འདར་ཚད་ཡིན་པ་ཤེས་བྱུང༌། དེར་བརྟེན་བུ་མོ་
བསྟན་ཆོས་དྷ་སར་བསྡད་པའི་ལོ་དེར་བུ་མོར་ལྟ་སྐྱོང་བྱ་རྒྱུར་དུས་ཚོད་མང་པོ་
གཏོང་དགོས་བྱུང༌།
དེའི་བར་བུ་མོ་གཉིས་པ་སྐལ་བཟང་གཡང་འཛོམས་འཛིན་རིམ་བཅུ་གཉིས་
ཐོན་ཏེ་བེེངྒ་ལོར་མཐོ་སློབ་ཏུ་ཞུགས་རྒྱུའི་མིང་ཐོ་བཀོད། བུ་མོའི་གཅེན་མོ་བསྟན་
ཆོས་ཀྱང་ཡིག་རྒྱུགས་འཕྲོད་རྗེས་བེངྒ་ལོར་ཟ་ཁང་དུ་བསྟན་འཛིན་ལགས་ཀྱི་རོགས་
པར་འགྲོ་རྒྱུ་བྱས།
ཕྲན་རང་བོད་ཕྲུག་ཁྱིམ་སྡེར་མུ་མཐུད་ཞབས་འདེགས་ཞུས་ཏེ་བསྡད། བུ་
བསྟན་འཛིན་ཆོས་གྲགས་པཱ་ལགས་འདས་སྐབས་ལོ་ན་༡༡ ལས་སོན་མེད། ན་
ཚོད་འདི་འདྲའི་སླེབས་སྐབས་བུ་ཚོར་རང་མཉམ་གྱི་བུ་ཞིག་རོགས་པ་དགོས་ངེས་
ཡོད་པ་ལྟར། བུ་སྤུན་རྣམས་དང་བོད་ཕྲུག་ཁྱིམ་སྡེའི་ལས་བྱེད་སྐྱེས་པ་ཚོས་རོགས་
པ་བྱས་པར་བརྟེན། པཱ་ལགས་འདས་རྗེས་ཡུལ་པོ་དེ་ཙམ་བྱུང་མ་སོང་བས་ཁོང་
རྣམ་པར་ཐུགས་རྗེ་ཆེ་ཞུ་རྒྱུ་ཡིན།
རང་གི་བུ་ཕྲུག་རྣམས་ཆུང་ཆུང་སྐབས་མཉམ་དུ་གཤིབས་ཏེ་པང་དུ་ཁྱེར་ནས་
རྩེད་མོ་རྩེ་བ་དང༌། ནར་སོན་མཚམས་ཁོང་ཚོའི་མཉམ་དུ་སྐད་ཆ་མང་པོ་བཤད་པ་
སོགས་ཤ་ཚ་པོ་ཡོད། ལྷུན་གྲུབ་རྒྱལ་པོ་ལགས་ནི་ལོ་གཅིག་ནང་ཟླ་བ་དྲུག་ཙམ་
མ་གཏོགས་ནང་མི་དང་མཉམ་དུ་བཞུགས་རྒྱུ་རག་གི་མེད་པས། བུ་ཕྲུག་ཚོར་
ཆུང་དུས་ནས་འགན་ཁུར་གྱི་བསམ་བློ་འཁྱེར་སྟངས་སྐོར་བསླབ་བྱ་གང་མང་རྒྱག་
གི་ཡོད། དེར་བརྟེན་ང་ཚོའི་སར་ཕྱི་མི་སྐུ་མགྲོན་སོགས་ཕེབས་སྐབས་ཁོང་ཚོས་
ཟས་སྣེ་གྲ་སྒྲིག་བྱ་རྒྱུས་མཚོན་པའི་རོགས་པ་གང་ཐུབ་བྱེད་ཀྱི་ཡོད། ང་ཚོ་ཕན་
ཚུན་དབར་ལས་ཀ་གང་ཞིག་ཡིན་ཡང་སྦ་གསང་ཡེ་ནས་མེད་པར་གོ་བསྡུར་བྱེད་
ཀྱི་ཡོད། ཨ་མ་ལགས་སྐུ་གཤེགས་རྗེས་སྐབས་རེ་བུ་ཕྲུག་རྣམས་ནང་ལ་ཁེར་རྐྱང་
ལུས་ཀྱི་ཡོད། རང་ངོས་ནས་བུ་ཕྲུག་ཚོར་རྒྱས་སྤྲོས་མ་བྱས་པར་གྲོན་ཆུང་བསྲི་
ཚགས་བྱེད་སྟངས་སོགས་ཀྱི་སློབ་གསོ་རྒྱག་གི་ཡོད་པ་ལྟར། ཁོང་ཚོས་ཀྱང་དེ་
ལྟར་གདོང་ལེན་གང་ཐུབ་བྱེད་ཀྱི་ཡོད་པར་མངོན།། །།

ལེའུ་བཅུ་བདུན་པ།
མ་འོངས་སོན་རྩ་།

༄༅། །རང་གི་ཟླ་གྲོགས་འདས་རྗེས་ཡིད་ཞུམ་སེམས་ངལ་ཅི་ཆེས་ནོན་བཞིན་
གནས། ༸གོང་ས་མཆོག་ནས་རྟག་ཏུ་ངོས་རང་ལ་བྱམས་གཟིགས་གང་ཆེས་རྒྱབ་
སྐྱོར་གནང་བ་དང༌། མཇལ་ཁ་༧སྙན་སེང་ནམ་ཞུས་ལ་ཞལ་བཞེས་གནང་གི་ཡོད་
པ་ལྟར་མཇལ་ཁ་གཞན་རྣམས་མ་གྲུབ་བར་དུ་ངང་སྒུག་བྱས་པའི་མཐར། ༸གོང་
ས་མཆོག་དང་ལྷན་དུ་དུས་ཡུན་སྐར་མ་བཅོ་ལྔ་ཙམ་བཀའ་མོལ་ཞུ་རྒྱུའི་གོ་སྐབས་
འཐོབ་ཀྱི་ཡོད། ྋགོང་ས་མཆོག་ནི་དགོངས་དཀྱེལ་ཆེ་ཞིང་རྒྱལ་ཀུན་སྙིང་རྗེའི་རང་
གཟུགས་མིའི་རྣམ་པར་བྱོན་པ་ཞིག་ཡིན་པ་སྐྱེ་བོ་ཀུན་གྱི་མཐུན་སྣང་ལྟར་རང་ཉིད་
ལའང་དེ་ལྟར་གཅིག་མཚུངས་ཡོང་གི་ཡོད།
དེ་འདྲའི་སྐབས་ཤིག་ལ་༸གོང་ས་མཆོག་སུད་སི་རི་ཀོན་དགོན་པས་ཇི་
ལྟར་གསོལ་བ་བཏབ་པ་བཞིན། དཔལ་དུས་ཀྱི་འཁོར་ལོའི་དབང་ཆེན་སྩལ་སླད་
སུད་སིར་ཆིབས་བསྒྱུར་གནང་རྒྱུ་ངེས་པ་ཕྲན་རང་མཉམ་བཅར་ཞུས་ན་ལེགས་
ཚུལ་བཀའ་ཕེབས་བྱུང༌། ཨེ་ལེཀ་ཛན་ཌར་ཌེ་ཝིཌ་ནེལ་Alexander Da-
vid Nail ཐེབས་རྩས་དམིགས་བསལ་ལས་འགུལ་ཞིག་སྤེལ་བཞིན་ཡོད་པ་
ལྟར། ཕྲན་རང་ཐོག་མར་ཕ་རཱན་སིའི་གྲོང་ཁྱེར་Digne-Les-Bains ས་ཁུལ་དུ་
བཞུགས་པའི་སྦྱིན་བདག་རྣམ་པ་མཇལ་འཕྲད་དུ་བསྐྱོད་པ་དང༌། དེ་རྗེས་ཇར་མན་
གྱི་སྐད་ཡིག་བེད་སྤྱོད་བྱེད་མཁན་སུད་སི་རི་ཀོན་དགོན་པར་ྋགོང་ས་མཆོག་གི་
སྐུ་མདུན་དུ་མཇལ་ཁར་བཅར་བ་ཡིན། དུས་འཁོར་དབང་ཆེན་ཉིན་ལྔ་སྩོལ་གནང་
སྐབས་ཁུལ་དེར་གནས་སྡོད་བོད་མི་སྐྱབས་བཅོལ་བ་དང་ནུབ་ཕྱོགས་པའི་ཆོས་ཞུ་
བ་ཧ་ཅང་མང་པོ་བཅར་འདུག ཁོང་ཚོ་མང་པོ་ཞིག་དེ་སྔོན་དྷ་སར་ཐུག་འཕྲད་བྱུང་
ཡང་༸གོང་ས་མཆོག་གི་གསུང་ཆོས་ཞུ་སར་ངོ་འཕྲད་བྱུང་མྱོང་མེད། ཁོང་ཚོ་ཕལ་
མོ་ཆེ་ནང་པ་བྱེད་འདོད་ཡོད་པར་མ་ཟད་ཁག་གཅིག་རབ་ཏུ་བྱུང་འདོད་ཡོད་པ་རེད་
འདུག གཞན་ཡང་སྔ་ལོ་ཨ་རི་དང་ཡོ་རོབ་ཁུལ་དུ་ནང་པའི་ཆོས་ཚོགས་བརྒྱ་ཕྲག་
མང་པོ་གསར་འཛུགས་གནང་འདུག
ད་ཆ་མཇལ་བཅར་བ་མང་ཚོགས་ཀྱིས་ཕ་མེས་དུས་ནས་མཆེད་པའི་བོད་
མིའི་རིག་གཞུང་ཡ་རབས་བཟང་སྤྱོད་དང་། ནང་ཆོས་ཀྱི་ལྟ་གྲུབ་བཅས་ཀྱིས་ནུབ་
ཕྱོགས་རྒྱལ་ཁབ་ཁག་གི་ནང་ཞི་བདེ་དང་བྱམས་བརྩེའི་ཁོར་ཡུག་སྐྲུན་གྱི་ཡོད་པ་
སོགས་ཤེས་རྟོགས་བྱུང་ཡོད། ྋགོང་ས་ྋསྐྱབས་མགོན་ཆེན་པོ་མཆོག་ནི་ནང་པ་
སངས་རྒྱས་པའི་ཆོས་ལུགས་ལ་ཞུགས་འདོད་ཡོད་པ་ཚོར་ལམ་སྟོན་གནང་མཁན་
ཚད་ལྡན་ཞིག་ཆགས་ཡོད་པ་བརྗོད་མི་དགོས་པ་ལྟ་བུ་ཡིན། དེའི་རྒྱུ་མཚན་ལས་
སླ་པོ་ཡིན་ཏེ་༸གོང་ས་མཆོག་གང་ཉིད་བྱམས་པ་དང༌། བརྩེ་བ། ཞི་བདེ། འཚེ་
མེད་ཞི་བའི་ལམ། བཟོད་པ་སོགས་ཀྱིས་ཐུགས་རྒྱུད་ཡོངས་སུ་ཕྱུག་ཀྱང༌། རྟག་ཏུ་
ང་ནི་དགེ་སློང་དཀྱུས་མ་ཞིག་ཡིན་ཞེས་བསྐྱར་ཟློས་ཡང་ཟློས་ཀྱིས་གསུང་གི་ཡོད་
པ་དང༌། དེ་བཞིན་༸གོང་ས་མཆོག་གང་ཉིད་ནས་རྟག་ཏུ་གཞུང་ཆེན་བཀའ་པོད་ལྔ་
སོགས་ཀྱི་ཕྱག་དཔེ་ཁག་ལ་གཟིགས་ཞིབ་དང༌། ཉམས་བཞེས་ཐུགས་བརྩོན་གནང་
རྒྱུར་མཉེས་པོ་གནང་གི་ཡོད་པས་ཡིན།
བོད་ཀྱི་གནད་དོན་ནི་ཞི་བདེ་དང་། སྒོམ་སྒྲུབ་ཉམས་ལེན་ལ་བརྩོན་པའི་ཁོར་
ཡུག་ནང་ཕུགས་རེ་ཆེན་པོ་ཡོད་པར་སྣང༌། ནུབ་ཕྱོགས་པ་མང་པོ་ཞིག་བོད་ཀྱི་རིག་
གཞུང་ཐད་ཁ་ཕྱོགས་པ་དེ་ཡང་བོད་དོན་ལ་སྨན་པའི་ཞབས་འདེགས་ཤིག་ཆགས་
ཡོད། རྒྱ་ནག་དམར་ཤོག་ཚོགས་པས་འཛམ་གླིང་སྟེང་ནག་བསུབ་གཏོང་རྒྱུར་
བརྩོན་པའི་བོད་ཀྱི་ཆོས་དང་རིག་གཞུང་ལ་བཟོ་རིག་འཕྲུལ་ཆས་དང་དངོས་གཙོ་སྨྲ་
བའི་སྤྱི་ཚོགས་རིང་ལུགས་པས་རིན་ཐང་དང་བརྩི་འཇོག་བྱེད་འགོ་ཚུགས་ཡོད། དེ་
ལ་གཞིགས་ན་ཉིན་གཅིག་ད་ལྟའི་རྒྱ་དམར་གྱིས་ཁོང་ཚོས་ནོར་འཁྲུལ་བྱས་པ་ཤེས་
རྟོགས་ཀྱིས་བོད་མི་ཚོར་སླར་ཡང་རེ་བ་མེད་པ་ཞིག་མིན།
དུས་འཁོར་དབང་ཆེན་གྲུབ་པ་དང་ཕྲན་རང་སེམས་ཁམས་སྔར་བས་ཅུང་དྲག་
ཏུ་ཕྱིན་པའི་ཚོར་སྣང་དང་བཅས་དྷ་སར་ཕྱིར་ལོག་བྱས་ཏེ་རང་ཉིད་ཀྱི་ལས་དོན་
ལ་མུ་མཐུད་ཞུགས་པ་ཡིན། འདི་ག་ལས་ཁུངས་སུ་བར་ལམ་ཡི་གེ་མང་པོ་འབྱོར་
འདུག་པ་དེ་དག་ལ་གནས་ལན་གཏོང་རྒྱུར་དུས་ཡུན་གང་ཙམ་འགོར་བྱུང༌།
ཕྱི་ལོ་༡༩༨༥ ལོར་ང་ཚོ་ནང་མི་རྣམས་ནས་དཀའ་ངལ་འཕར་མ་ཞིག་ལ་
གདོང་ལེན་བྱ་དགོས་བྱུང༌། ྋགོང་ས་ྋསྐྱབས་མགོན་ཆེན་པོ་མཆོག་སུད་སི་ནས་
རྒྱ་གར་དུ་ཆིབས་བསྒྱུར་གནང་སྐབས། གཅེན་པོ་བློ་བཟང་བསམ་གཏན་ལགས་
༸གོང་ས་མཆོག་དང་ལྷན་དུ་དིལླཱི་ནས་དྷ་སར་སྐུ་བཅར་ཞུ་རྒྱུ་གནང་འདུག འོན་
ཀྱང་༸གོང་ས་མཆོག་སྐུ་འཁོར་ཕེབས་ཐོན་གནང་རྒྱུའི་ཉིན་དགུང་གཅེན་པོས་བོད་
གཞུང་སྨན་རྩིས་ཁང་དུ་ཕྱག་ལས་མང་པོ་ལྷག་ཡོད་ལུགས་གསུངས་ཏེ་ཕེབས་རྒྱུ་
ཕྱིར་འཐེན་གནང་འདུག ཕྲན་རང་དྷ་སར་ཕྱིར་ལོག་གི་ཉིན་ཤས་རྗེས་གཅེན་པོ་
བློ་བཟང་བསམ་གཏན་ལགས་སྐུ་ཁམས་བདེ་མིན་ཡིན་སྐོར་ཞལ་པར་ཞིག་འབྱོར་
བྱུང༌། ཕྲན་ནས་དེ་འཕྲལ་ཁོང་གི་སྐུ་ཟླ་རྣམ་རྒྱལ་ལྷ་མོ་ལགས་ལ་གང་མྱུར་དིལླཱི་
གསར་པར་ཕེབས་ན་ལེགས་ཚུལ་ཞུས་པ་ཡིན། ཕྲན་རང་བདུན་ཕྲག་གསུམ་གྱི་
རྗེས་དིལླཱིར་འབྱོར། གཅེན་པོ་བློ་བཟང་བསམ་གཏན་ལགས་སྨན་ཁང་ནང་མཁྲིས་
པའི་སྙུང་གཞི་ཕོག་སྟེ་སྐུ་གཟུགས་སྐྱོ་པོ་ཆགས་འདུག ཁོང་སྙུང་གཞི་དྲག་པོ་
འདུག་པ་ང་ཚོས་Holy Family སྨན་ཁང་ནང་གནས་སྤོ་ཞུས་ཀྱང་དྲན་མེད་
ནང་ལྷུང༌། དེ་མཇུག་ཁོང་All India Medical Institute སྨན་ཁང་ནང་
གནས་སྤོ་གནང༌། ཁོང་གི་བུ་བསྟན་འཛིན་རྣམ་དག་དང་བུ་མོ་བསྟན་འཛིན་ཆོས་
སྐྱིད་གཉིས་མཐོ་སློབ་ཏུ་སློབ་སྦྱོང་བྱེད་བཞིན་ཡོད་པ་ནས་ཨ་མ་ལགས་དང་མཉམ་
དུ་སྨན་ཁང་ནང་འབྱོར་བྱུང༌། སྟབས་མི་ལེགས་པར་གཅེན་པོ་བློ་བཟང་བསམ་
གཏན་ལགས་དྲན་མེད་ནས་སླར་གསོ་མ་ཐུབ་པར་ཉིན་གྲངས་༡༢ སོང་རྗེས་སྐུ་
ཚེའི་འཕེན་པ་རྫོགས། དེ་དུས་ཁོང་དགུང་གྲངས་༥༣ ཕེབས་ཡོད།
སྐབས་དེར་ཕྱི་ཟླ་ ༩ པའི་ཟླ་མཇུག་ཙམ་ཡིན་པས་དིལླཱི ར་གནམ་གཤིས་ཚ་
བ་ཤིན་ཏུ་ཆེ་བས་དབུགས་སུབ་ཐེབས་གྲབས་བྱེད་ཀྱི་འདུག་ཀྱང༌། སྐུ་ཕུང་ཞུགས་
འབུལ་དྷ་ས་བཞུགས་སྒར་ལ་གནང་རྒྱུ་ཐག་གཅོད་ཀྱིས་པུར་སྒམ་ནང་སྨན་སྦྱོར་ཞིབ་
ཚགས་དང་བཅས་དིལླཱི་ནས་མཚན་མོ་གདན་འདྲེན་ཞུས། ྋགོང་ས་མཆོག་དང་
གཅེན་པོ་བློ་བཟང་བསམ་གགཏན་ལགས་རྣམ་གཉིས་འཚར་ལོངས་མཉམ་དུ་བྱུང་བས་
མ་ཚད། གཅེན་པོ་བློ་བསམ་ལགས་ནས་སྐུ་ཚེ་ཧྲིལ་པོ་ྋགོང་ས་མཆོག་ལ་ཕྱག་
རོགས་ཞབས་འདེགས་ཞུ་རྒྱུའི་ཞལ་བཞེས་གནང་ཡོད་པར་བརྟེན། གཅེན་པོ་སྐུ་
གཤེགས་པར་ཐུགས་ཕམ་ཆེན་པོ་གནང་འདུག དེ་ལྟར་ང་ཚོའི་ནང་མི་ཚོར་སླར་
ཡང་སྦེད་སྐུང་མི་ཐུབ་པའི་རྐྱེན་ངན་གོད་ཆགས་ཤིག་བྱུང༌།
ྋགོང་ས་ྋསྐྱབས་མགོན་ཆེན་པོ་མཆོག་གིས་དུས་དང་རྣམ་པ་ཀུན་ཏུ་ང་ཚོས་
རང་རང་སོ་སོའི་ལས་དོན་མཇུག་སྐྱོང་བྱེད་རྒྱུའི་སེམས་སྟོབས་དང་ནུས་ཤུགས་
སྤེལ་བ་གནང་གི་ཡོད། ྋགོང་ས་མཆོག་གི་ཐུན་མོང་མ་ཡིན་པའི་ཁྱད་་དག་
གིས་སྐབས་བབས་རང་འཁྲིའི་ལས་འགན་བསྒྲུབ་རྒྱུར་ཕན་ཐོགས་ཆེན་པོ་ཡོང་གི་
འདུག ༸གོང་ས་མཆོག་གིས་རྟག་ཏུ་འཇིག་རྟེན་འདིའི་མི་རྣམས་ཚེ་ནི་ཡུན་ཐུང་ལ་
མི་རྟག་པའི་རང་བཞིན་ཡིན་པ་དང༌། ནང་པ་སངས་རྒྱས་པའི་ཆོས་ཀྱིས་འཁོར་བ་
ལ་ཐོག་མ་མེད་པ་དང་། སྐྱེ་བ་ཡང་ཡང་བླངས་ཏེ་མཐར་ཐུག་ཐམས་ཅད་མཁྱེན་པའི་
གོ་འཕང་མངོན་དུ་བྱེད་ཀྱི་ཡོད་ཚུལ་སོགས་གསུངས་ཏེ། དོན་དུ་འཆི་བ་ཁས་བླངས་
དགོས་པའི་གོ་བསྐོན་སློབ་གསོ་ནན་པོ་གནང་གི་ཡོད། དེས་ན་གང་ཟག་སུ་འདྲ་
ཞིག་ཚེའི་འདུ་བྱེད་སྟོངས་ཀྱང་༸གོང་ས་མཆོག་ཤུམ་པའི་གནས་སྐབས་ནམ་ཡང་
མཇལ་མ་མྱོང༌། འོན་ཀྱང་ཤར་ཇར་མན་དང་ནུབ་ཇར་མན་གཉིས་སུ་གྱེས་པའི་བྷར་
ལིན་ལྕགས་རིའི་དོན་རྐྱེན་བྱུང་སྐབས། མི་ཚོས་གདུག་རྩུབ་ཆེ་ཞིང་ཡ་ང་སྙིང་རྗེ་
བྲལ་བའི་དྲག་པོ་འཚེ་བའི་ལས་ལ་གདོང་ལེན་བྱ་དགོས་བྱུང་བ་དང་། དེ་བཞིན་བོད་
མི་རིགས་ཀྱི་ཕམ་ཉེས་སྐོར་སོགས་བཀའ་གནང་དུས་སྐབས་རེ་སྤྱན་ཆབ་བསིལ་བ་
དྲན་གྱི་འདུག
རང་ངོས་ནས་བོད་ཕྲུག་ཁྱིམ་སྡེའི་ལས་དོན་ལ་མུ་མཐུད་འཇུག་པའི་ཐོག་ཕྱི་
ལོ་༡༩༨༥ ལོར་བོད་ཁྱིམ་ཤེས་ཡོན་འཕེལ་རྒྱས་སྡེ་ཚན་གསར་འཛུགས་བྱས་
པ་ཡིན། སྡེ་ཚན་འདིས་ང་ཚོའི་ཤེས་ཡོན་སློབ་གསོའི་ལམ་ལུགས་ཇི་ཡིན་མཚོན་
པར་བྱེད་པ་དང་། དེ་བཞིན་ང་ཚོར་མཁོ་བའི་བོད་ཡིག་གི་སློབ་དེབ་དང་། ཤེས་
ཡོན་དང་འབྲེལ་བའི་དེབ་ཆུང་མི་ཉུང་བ་ཞིག་དཔར་སྐྲུན་བྱེད་ཐུབ་པ་བྱུང་ཡོད། འདི་
གའི་བོད་ཕྲུག་ཁྱིམ་སྡེའི་ནང་ཨིན་སྐད་དང་ཧིན་སྐད་རྒྱག་ཐུབ་མཁན་སློབ་ཕྲུག་ཇི་
སྙེད་ཅིག་ཡོད་པ་བཞིན། བོད་ཀྱི་སྐད་ཡིག་འདི་ཡང་སྐད་ཡིག་གཞན་དང་གཅིག་
མཚུངས་མཉམ་བསྐྱོད་བྱེད་ཐུབ་པ་དགོས་རྒྱུ་གལ་གནད་ཆེན་པོ་ཆགས་ཡོད། ལྟེ་
གནས་འདིའི་དམིགས་ཡུལ་གཙོ་བོ་སློབ་དེབ་རྣམས་བོད་ཀྱི་སྐད་ཡིག་ཐོག་ཕབ་
སྒྱུར་བྱེད་རྒྱུ་ཙམ་མ་ཡིན་པར། བོད་ཕྲུག་ཚོར་སློབ་སྦྱོང་སྤྲོད་སྟངས་སྤུས་ཀ་ཡག་
ཏུ་གཏོང་ཐབས་བྱ་རྒྱུ་ཡིན། སྡེ་ཚན་འདིས་དམའ་རིམ་སློབ་གྲྭའི་སློབ་དེབ་ཕབ་སྒྱུར་
གྱི་ལས་དོན་བསྒྲུབ་རྒྱུར་ལོ་གཅིག་ཙམ་འགོར་བ་དང༌། མཐའ་མཇུག་ང་ཚོས་སློབ་
ཚན་ཚང་མ་བོད་ཡིག་ཐོག་ནས་སློབ་ཐུབ་པར་མ་ཟད། ལམ་ལུགས་འདི་རྒྱ་གར་
དང་བལ་ཡུལ་ཁུལ་དུ་ཡོད་པའི་བོད་པའི་དམའ་རིམ་སློབ་གྲྭ་ཡོངས་རྫོགས་ལ་ཁྱབ་
སྤེལ་ཐུབ་པ་བྱུང་ཡོད།
དེ་མཚམས་སུ་ཕྲན་ནས་ཧང་སང་དགོས་པའི་ཡིག་ཆ་ཞིག་སྐོར་ཤེས་རྟོགས་
བྱུང༌། དེ་ནི་ཕྱི་ལོ་༡༩༨༦ ཕྱི་ཟླ་༢ ཚེས་༢༠ ཉིན་བོད་ལྗོངས་སློབ་གྲྭ་ཆེན་
མོའི་ཨིན་ཇིའི་དགེ་རྒན་ཞིག་གིས་བྲིས་པ་རེད་འདུག དེའི་ནང་པེ་ཅིང་གཞུང་གིས་
བོད་རིགས་སློབ་ཕྲུག་ཚོའི་ཆེད་དུ་རོགས་དངུལ་ཟུར་བཅད་བྱས་པ་མང་ཆེ་བ་རྒྱ་
མི་སློབ་ཕྲུག་ཚོར་བེད་སྤྱོད་བྱས་ཏེ་བོད་ཕྲུག་བརྒྱ་ཆ་༧༠ ཙམ་ཡིག་རྨོངས་སུ་
གྱུར་པ་དང༌། དགེ་རྒན་ཤེས་ཚད་ལེགས་པ་ཕལ་མོ་ཆེ་རྒྱ་ཕྲུག་ཚོར་སློབ་ཁྲིད་བྱེད་
བཅུག་ཅིང༌། ལྷག་འཕྲོས་ཞན་པ་རྣམས་བོད་ཕྲུག་ཚོར་སློབ་ཁྲིད་བྱེད་དུ་བཅུག་
པ། གྲོང་གསེབ་ཁག་གི་ས་ཞིང་དང་རྩྭ་ཐང་འགན་གཙང་སྤྲད་དེ་སློབ་གྲྭ་ཚུགས་ཡུལ་
མེད་པའམ། ཡང་ན་སློབ་ཕྲུག་དང་དགེ་རྒན་ལྡེང་མིན་དབང་གིས་སློབ་གྲྭ་མང་པོ་
ཞིག་སྒོ་རྒྱག་དགོས་བྱུང་བ་སོགས་ཀྱི་གནས་ཚུལ་ཤེས་རྟོགས་བྱུང་རྗེས། རྒྱ་མིའི་
དཔོན་རིགས་ལ་གནས་ཚུལ་བརྗོད་པར་ཕྱིན་ལུགས་བཅས་འཁོད་འདུག
དེ་སྐབས་རྒྱ་གར་ལྷོ་ཕྱོགས་བེལ་ཀོབ་བོད་མིའི་གཞིས་སྒར་ནས་ང་ཚོར་གྲོང་
སྡེའི་ཉེ་འགྲམ་དུ་ལས་གྲྭ་འཛུགས་ཡུལ་ས་ཆ་ཞིག་གནང་བྱུང༌། དེར་ང་ཚོས་ཞིང་
འབྲོག་སྡེ་ཚན་གྱི་ལས་གཞི་གསར་པ་ཞིག་གཉེར་སྐྱོང་གིས་བོད་མི་རྣམས་ལ་ཞིང་
ལས་བྱེད་སྟངས་ཐད་ཐབས་ལམ་འདྲ་མིན་གྱི་མིག་དཔེ་ལྟ་ས་ཞིག་བྱུང་ན་སྙམ་
སྟེ༑ ས་ཆ་དེ་དག་གི་ཐོག་བོད་ཕྲུག་ཁྱིམ་སྡེའི་ཞིང་འབྲོག་སྡེ་ཚན་ལ་ཤིང་ཏོག་དང་
སྟོན་ཐོག་འདེབས་སྟངས་སོགས་ཀྱི་སྦྱོང་བརྡར་སྤྲད་པ་ལྟར། ཁོང་ཚོས་ཤིང་འབྲས་
འདེབས་སྟངས་དང༌། སྟོན་ཐོག་བརྔ་བསྡུ། ལོ་ཏོག་རེས་མོས་ཀྱིས་འདེབས་ལས་
བྱེད་སྟངས། དེ་མིན་ཚལ་སོགས་འདེབས་ལས་བྱས་ཡོད། ཞིང་འབྲོག་སྡེ་ཚན་གྱི་
ལས་གཞི་འདིས་གཞིས་ཆགས་ཀྱི་མི་མང་ལ་མིག་དཔེ་བཟང་པོ་ཞིག་འཇོག་ཐུབ་པ་
དགའ་སྤོབས་ཀྱི་གནས་སུ་གྱུར།
གཞན་ཡང་ཉི་ཧོང་ནས་རོགས་དངུལ་གནང་སོན་བྱུང་བ་ལྟར་ང་ཚོས་བོད་ཕྲུག་
ཁྱིམ་སྡེའི་རི་འགོར་ལྷ་ཁང་ཞིག་གསར་བཞེངས་ཞུས་པ་དང་། དཀོན་གཉེར་དགེ་
འདུན་པ་སྐུ་ན་བགྲེས་སོང་ཞིག་ཡོད་པ་ཁོང་གིས་ཕྲུ་གུ་ཚོའི་ཆེད་དུ་དུས་ཚོད་མང་
པོ་གཏོང་བ་གནང་གི་ཡོད། འདི་གའི་མི་སྣ་རྒན་རབས་ཚོ་དེ་གར་ཕྱག་འཚལ་སྐོར་
སྦྱོང་དུ་ཡང་ཡང་འགྲོ་ཡི་ཡོད། རིམ་པས་ལྷ་ཁང་དང༌། དེའི་ཁོར་ཡུག་རྣམས་ཞི་
བདེའི་བསྟི་གནས་ཤིག་ཏུ་བརྩིས་ཏེ་མི་ཚོས་སྒོམ་རྒྱག་པ་དང་ཞལ་འདོན་བྱེད་པ་
སོགས་ཕྱག་མཆོད་བྱེད་ཡུལ་ཞིག་ཏུ་གྱུར། ལས་གཞི་འདིས་ཀྱང་མི་མང་པོར་མིག་
དཔེ་ཡག་པོ་ཞིག་འཇོག་ཐུབ་པ་བྱུང་ཡོད།
ཕྱི་ལོ་༡༩༨༦ ཕྱི་ཟླ་༤ ཚེས་༢༠ ཉིན་རྒྱལ་སྤྱིའི་SOS Kinder-
dorf གྱི་ཚོགས་གཙོ་སྐུ་ཞབས་Dr. Hermann Gmeiner མཆོག་དགོངས་
པ་རྫོགས་པའི་གནས་ཚུལ་མི་སྙན་པ་ཞིག་ཐོས་པར་ཕྲན་རང་བློ་ཕམ་ཧ་ཅང་ཆེན་པོ་
བྱུང༌། དེ་འཕྲལ་བོད་ཁྱིམ་གྱི་དགེ་ལས་སློབ་ཕྲུག་ཡོངས་རྫོགས་མཉམ་འཛོམས་
ཐོག་དམ་པ་དེ་ཉིད་དགོངས་པ་རྫོགས་པར་མྱ་ངན་སེམས་སྡུག་ཅི་ཆེའི་ངང་སྨོན་ལམ་
ཞལ་འདོན་ཁག་བཏོན་པ་ཡིན། ཇི་སྲིད་སྐྱབས་མེད་མགོན་མེད་ཉམ་ཐག་དབུལ་
ཕོངས་ཀྱི་བུ་ཕྲུག་གནས་པ་དེ་སྲིད་དུ། ཁོང་གིས་ལྷག་བསམ་གཏོང་ཕོད་ཆེན་པོས་
ཤ་ཚའི་རྒྱབ་སྐྱོར་གནང་བའི་བཀའ་དྲིན་ནམ་ཡང་མ་བརྗེད་པར་རྗེས་དྲན་ཞུ་རྒྱུ་ཡིན།
ཕྱི་ལོ་༡༩༨༦ ལོའི་རེས་གཟའ་སྤེན་པ་འཁེལ་བའི་ཉིན་གཅིག་ཕྱེད་ཡོལ་
ཆུ་ཚོད་༡ པོ་ཙམ་ལ་ཕྲན་རང་ལྷ་ཁང་བཞེངས་ཡུལ་རི་འགོར་འགྲོ་གྲབས་བྱེད་
སྐབས། ལུང་གཤོངས་ཀྱི་གཡས་གཡོན་རི་ངོས་ནས་རང་བཞིན་འཇིགས་སུ་
རུང་བའི་སྐད་སྒྲ་ཞིག་ཐོས་བྱུང་བ་དེ་ནི་མཚན་མ་ངན་པ་ཞིག་ཏུ་སྣང༌། སྔ་དུས་ཕྱི་
ལོ་༡༩༠༥ ལོར་དྷ་སར་ཨིན་ཇིའི་མི་སེར་རྣམས་གནས་སྡོད་བྱེད་སྐབས་ས་ཡོམ་
ཚབས་ཆེན་ཞིག་བྱུང་སྟེ། སྐབས་དེར་རྐྱེན་འདས་སུ་གྱུར་པའི་མི་མང་པོའི་ཕུང་པོ་
མེག་ལོཌ་གན་ཇི་ནས་མེལ་ལེ་ཕྱེད་ཙམ་གྱི་སར་ཡོད་པའི་ཨིན་ཇིའི་ལྷ་ཁང་གི་ཉེ་
འགྲམ་དུ་སྦས་ཡོད་འདུག
དེ་ཉིན་ཚ་མོ་ང་གཉིས་ལྷ་ཁང་ཨ་མའི་ཉེ་འཁྲིས་ཁོང་གི་ནང་ལ་བསྡད་ཡོད། དེ་
རྗེས་ས་རྣམས་གཡོས་འགོ་བཙུགས་པ་དང་ཆབས་ཅིག་འུར་སྒྲ་ཆེན་པོ་ཞིག་གིས་
རྣ་བ་འོན་པ་ལྟ་བུར་གྱུར། ཕྲན་རང་བོད་ཕྲུག་ཁྱིམ་སྡེའི་སློབ་ཕྲུག་རྣམས་ཡིད་ལ་
འཁོར་བཞིན་དུ་ཁང་པ་གཞན་ཞིག་ནང་འཚང་ག་བརྒྱབ་སྟེ་བསྡད། ཚ་མོ་ནི་སྨོན་
ལམ་འདེབས་བཞིན་འདུག མི་མང་པོ་ཞིག་ཕྱི་ལ་སྐད་ཅོར་རྒྱག་གི་འདུག ས་ཡོམ་
དེ་སྐར་ཆ་ཁ་ཤས་བརྒྱབ་རྗེས་ཞི་འཇམ་དུ་སོང་བ་དང་ཕྱིར་ཐོན་ཏེ་ལྟ་སྐབས། ལྷ་
ཁང་དང་ཁང་པ་གཞན་རྣམས་སྐྱོན་མེད་མཐོང་བ་དང་ཅུང་བློ་བདེར་གྱུར། དེ་རྗེས་
ཕྲན་རང་༸གོང་ས་མཆོག་གི་ཕོ་བྲང་དུ་གང་མྱུར་བསྐྱོད་པར་དེ་གའི་རྩིག་པ་ཁ་ཤས་
ལ་སེར་ཁ་གས་པ་ལས་སྐྱོན་ཆ་ཆེ་རིགས་བྱུང་མི་འདུག གློག་སྐུད་ཀྱང་ཆད་སྐྱོན་
བྱུང་མི་འདུག་པས་བོད་ཕྲུག་ཁྱིམ་སྡེར་ཁ་པར་བཏང་སྟེ་སྐད་ཆ་འདྲི་སྐབས། ཁྱིམ་
ཚང་བཞི་ཙམ་ལ་སྐྱོན་བྱུང་སྟེ་ཕྲུ་གུ་ཚོའི་ཉལ་ཁྲིའི་སྟེང་ས་རྡོས་ཁེངས་ཡོད་པ་
ཤེས་བྱུང༌། སྟབས་ལེགས་པ་ཞིག་ལ་ཉིན་དགུང་ཁ་ལག་གི་དུས་ཚོད་འཁེལ་ཏེ་ཕྲུ་
གུ་ཚང་མ་ཕྱི་ལ་ཡོད་སྟབས་གཅིག་ལའང་རྨས་སྐྱོན་བྱུང་མི་འདུག
ས་ཡོམ་རྒྱག་སྐབས་༸གོང་ས་མཆོག་གཟིམ་ཆུང་དུ་ཕྱག་དཔེ་ཐུགས་ཞིབ་
གནང་བཞིན་ཡོད་འདུག ༸གོང་ས་མཆོག་ཕོ་བྲང་རྙིང་པ་བཟོ་བཅོས་གནང་བ་
ཙམ་ལས་ཐོག་པང་རྩིག་པ་རྣམས་ཨར་འདམ་སོགས་ཀྱིས་བཟོས་པའི་སྲ་བརྟན་
མེད་པ་ཞིག་ནང་བཞུགས་ཡོད་པས། རྡོ་དང་རྩིག་པ་ཁ་ཤས་ཕྱི་ལ་ཐོན་པ་དེའི་
ཁྲོད་ནས་རྡོ་གཅིག་ྋགོང་ས་མཆོག་བཞུགས་སའི་ཉེ་འགྲམ་དུ་ལྷུང་སྟེ་དབུ་ལ་
ཕོག་གྲབས་བྱས་འདུག
དེ་རྗེས་ང་ཚོས་༸གོང་ས་མཆོག་དེ་ལྟ་བུའི་གཟིམ་ཆུང་ཉེན་ཁ་ཅན་ནང་
བཞུགས་རྒྱུ་བློས་འགན་བཟོད་ཐབས་བྲལ། ས་ཡོམ་གྱི་ཤུགས་ཚད་༧་༨ བར་
ཡིན་འདུག དེ་དུས་ས་ཡོམ་གྱི་གནོད་འཚེ་འགོག་ཐུབ་པའི་ཁང་པ་རྒྱག་རྒྱུར་ཉམས་
མྱོང་ཅན་གྱི་ཨིན་ཇིའི་ཨར་ལས་འཆར་འགོད་པ་ཞིག་དྷ་སར་ཡོད་མུས་ཡིན། ཁོང་
གིས་༸གོང་ས་མཆོག་གི་ཕོ་བྲང་གཟིམ་ཆུང་ས་ཡོམ་སོགས་ཀྱི་གནོད་འཚེ་འགོག་
སྲུང་ཐུབ་པའི་ཁྱད་ཆོས་དང་ལྡན་པའི་ཨར་ལས་ཀྱི་འཆར་འགོད་བྱས་ཡོད།
དྷ་སར་ས་ཡོམ་གྱི་གནོད་འཚེ་བྱུང་སྐོར་འཛམ་གླིང་ཡུལ་གྲུ་གང་སར་ཁྱབ་སྟེ་
ང་ཚོར་ཡི་གེ་མང་པོ་བཏང་འབྱོར་བྱུང༌། ཕྱོགས་མཚུངས་སློབ་ཕྲུག་གི་སྡོད་ཁང་
བཞི་རྡིབ་སྐྱོན་བྱུང་བ་དེ་དག་འཕྲལ་དུ་བཟོ་བཅོས་བྱེད་ཆེད་རོགས་དངུལ་ཡང་
གནང་མཁན་བྱུང༌། བོད་མི་ཡོངས་ནས་སླད་ཕྱིན་འདི་ལྟ་བུའི་འབྱུང་བའི་རྐྱེན་ངན་
མི་འབྱུང་ཆེད་ཞབས་རིམ་མང་པོ་འབད་སྒྲུབ་བྱས་པ་དེ་ནས་བཟུང་ད་བར་དྷ་སར་
ཚབས་ཆེའི་ས་ཡོམ་རིགས་བྱུང་མེད།
དུས་དེ་ཤེད་དུ་རང་ཉིད་སྒེར་གྱི་མི་ཚེར་འགྱུར་བ་ཕྲན་བུ་བྱུང་བ་ནི་སྐུ་ངོ་བསྟན་
པ་ཚེ་རིང་ལགས་ཀྱིས་ད་ཕན་ཕྱི་ལོ་༡༩༧༣ ལོ་ནས་བཟུང་ྋསྐུ་ཚབ་དོན་གཅོད་
ཁང་གིས་མཚོན་པའི་རང་གཞུང་ལྷན་ཁང་ཁག་ནང་ཕྱག་ལས་ཞབས་ཞུ་གནང་ཡོད་
པ་དང་། ཕྱི་ལོ་༡༩༨༥ ལོ་མཇུག་ཙམ་ནས་ང་ཚོ་ཕན་ཚུན་ཡང་ཡང་མཇལ་གྱི་
ཡོད། ཕྱི་ལོ་༡༩༨༦ ལོར་ཉིན་གཅིག་ཁོང་གིས་ང་ལ་གཉེན་སྒྲིག་བྱེད་འདོད་ཡོད་
མེད་བཀའ་འདྲི་གནང་གི་འདུག ང་རང་གིས་ཐག་གཅོད་མ་བྱས་གོང་འདི་སྐོར་བུ་
ཕྲུག་གསུམ་ལ་བཤད་པར། ཁོང་ཚོས་དེ་ནི་ཨ་མ་ལགས་ཀྱི་མི་ཚེ་དང་འབྲེལ་བ་
ཡོད་པས་ཁྱེད་རང་གིས་ཐག་གཅོད་གནང་ན་འགྲིག་གི་རེད་ཅེས་བརྗོད་བྱུང་། དེ་
སྐོར་གཅེན་པོ་རྒྱལ་ལོ་དོན་གྲུབ་ལགས་ལ་ཞུས་པར་ཁོང་གིས་ཀྱང་ཕྲུ་གུ་ཚོ་དང་
གཅིག་མཚུངས་གསུངས་བྱུང་།
དེ་རྗེས་ཕྱི་ལོ་༡༩༨༦ ཕྱི་ཟླ་༧ པའི་ནང་དིལླི་གསར་པར་གཉེན་སྒྲིག་གི་
རྟེན་འབྲེལ་མཛད་སྒོ་སྟབས་བདེ་ཞིག་བྱས། དེ་ནས་རིང་པོར་མི་ཐོགས་པར་སྐུ་
ངོ་བསྟན་པ་ཚེ་རིང་ལགས་ནས་ཁོང་བེེངྒ་ལོར་དུ་གནས་སྤོ་གནང་གཏན་འཁེལ་བ་
གསན་ཐོས་བྱུང་འདུག དེ་ནས་ཕྲན་རང་དུས་ཡུན་ཟླ་བ་མང་པོའི་རིང་ཁོང་དང་ས་
ཐག་རྒྱང་ནས་སྡོད་དགོས་བྱུང་ཡང༌། ངོས་གཉིས་ནས་རང་གི་ལས་འགན་གལ་
གནད་ཆེན་པོར་བརྩིས་ཏེ་བོད་ཀྱི་རྩ་དོན་ཐོག་མུ་མཐུད་ཞབས་འདེགས་ཞུ་རྒྱུའི་ཐག་
གཅོད་བྱས་པ་ཡིན། སྐུ་ངོ་བསྟན་པ་ཚེ་རིང་ལགས་བུ་མོ་བསྟན་འཛིན་ཆོས་སྒྲོན་དང་
སྐལ་བཟང་གཡང་འཛོམས་གཉིས་མཉམ་བེེངྒ་ལོར་དུ་ཁང་གླའི་ཐོག་བཞུགས། བུ་
བསྟན་འཛིན་ཆོས་གྲགས་འབྲིང་རིམ་སློབ་གྲྭ་ཐོན་རྒྱུ་ཡིན་པས་ཕྲན་མཉམ་དྷ་སར་
བསྡད་དེ་སློབ་གྲྭའི་གུང་གསེང་སྐབས་ང་གཉིས་བེངྒ་ལོར་དུ་འགྲོ་ཡི་ཡོད།
སྐུ་ངོ་བསྟན་པ་ཚེ་རིང་ལགས་ནས་བོད་ཀྱི་རྩ་དོན་དང་འབྲེལ་བའི་ལས་དོན་
ཐོག་སྲི་ཞུ་ཞབས་འདེགས་ཧུར་ཐག་ཞུས་དང་ཞུ་མུས་མ་ཟད། ཁོང་གིས་བོད་
མི་༣༢༠༠༠ ཙམ་ཡོད་པའི་ལྷོ་ཕྱོགས་གཞིས་ཆགས་ཁག་ལྔའི་སྤྱི་ཁྱབ་ཀྱི་ཐུགས་
འགན་ཆ་ཚང་བཞེས་པ་དང༌། ད་ལྟ་ཁོང་བོད་གཞུང་ཕྱི་དྲིལ་ལས་ཁུངས་ཀྱི་དྲུང་ཆེའི་
མཚན་གནས་ཐོག་ཕྱག་ལས་གནང་བཞིན་ཡོད།
ངོས་རང་༸གོང་ས་མཆོག་གི་གཅུང་མོ་ཡིན་པའི་ཆ་ནས་བོད་མི་མང་པོ་ཞིག་
གིས་ལྷུན་གྲུབ་རྒྱལ་པོ་ལགས་འདས་གྲོངས་སོང་རྗེས་ཕྲན་ནས་རྒན་ཆོས་བྱ་རྒྱུའི་
ཚོད་དཔག་བྱས་ཡོད་འདུག ང་རང་ནི་རྟག་ཏུ་སོ་སོའི་ངོས་ནས་དྲང་བདེན་བྱ་རྒྱུ་
གལ་འགངས་ཆེན་པོ་བརྩི་མཁན་ཞིག་ཡིན་པ་ལས་མི་གཞན་གྱི་བསམ་ཚུལ་དང་
ཤུགས་རྐྱེན་འོག་འགྲོ་མཁན་ཞིག་མིན། བདེ་སྐྱིད་སྒྲོལ་དཀར་ལགས་དང་ངེད་
གཉིས་བཀའ་མོལ་བྱུང་སྐབས་ཕྲན་ནས་ངོས་རང་མི་གཞན་གྱི་མདུན་ལ་མ་ཡིན་
ཡིན་ཁུལ་དང་གཡོ་ཁྲམ་གྱི་བྱ་སྤྱོད་སྤེལ་རྒྱུ་སོགས་རང་ཉིད་ཀྱི་གཤིས་ཀར་མེད་
པ་དང་། སོ་སོའི་ངོས་ནས་དྲང་པོ་ཞིག་བྱེད་རྒྱུ་མ་ཟད་མི་གཞན་ཚོས་ངོས་ཀྱི་དངོས་
ཡོད་གནས་ཚུལ་ཇི་ཡིན་ངོས་འཛིན་ཐུབ་པ་དགོས་ཀྱི་འདུག་སོགས་གནད་དོན་འདི་
སྐོར་ཁོང་ལ་བཤད་རྒྱུ་བྱུང༌།
ཕྱི་ལོ་༡༩༨༦-༡༩༨༧ ལོ་བར་བོད་ནས་ཕྲུ་གུ་གསར་པ་མང་པོ་ཞིག་
འབྱོར་ཏེ་བོད་ཕྲུག་ཁྱིམ་སྡེའི་ནང་ཉུང་མཐར་ཕྲུ་གུ་གྲངས་༡༥༠༠ ཙམ་མཉམ་
སྡོད་བྱ་དགོས་བྱུང་བས། ཁག་གཅིག་འདི་ནས་སློབ་གྲྭ་གཞན་དག་ནང་གཏོང་
བ་དང༌། ཁག་གཅིག་ལ་འདི་ག་བོད་ཁྱིམ་ནས་འཚོ་ཐབས་ལས་ཀ་འཚོལ་
དགོས་བྱུང་། ད་ཆ་ང་ཚོའི་ཤེས་ཡོན་ལམ་ལུགས་ཚགས་ཚུད་ངང་འགྲོ་བཞིན་པ་
དང་། ད་དུང་ཡར་རྒྱས་གོང་འཕེལ་ཡོང་ཐབས་ཐད་མནོ་བསམ་གཏོང་བཞིན་ཡོད།
བར་ལམ་བོད་ནང་དམ་བསྒྲགས་ཅུང་ལྷོད་དུ་བཏང་སྟེ་གུ་ཡངས་ཀྱི་སྲིད་བྱུས་
ཤིག་ལག་བསྟར་བྱས་པ་དང༌། དམིགས་བསལ་ཕྱི་རྒྱལ་ཡུལ་སྐོར་སྤྲོ་འཆམ་
པའི་དངུལ་གྱི་ཡོང་འབབ་ལ་དམིགས་ཏེ་བོད་ཀྱི་ནུབ་ཕྱོགས་ཁུལ་གྱི་འགག་སྒོ་
ཕྱེ་སྟབས། རྒྱལ་ས་ལྷ་སས་གཙོས་པའི་བོད་ཀྱི་ས་ཁུལ་གཞན་ལ་ལྟ་སྐོར་བ་མང་
པོ་བསྐྱོད་ཐུབ་པ་བྱུང་ཡོད། དེར་བརྟེན་བཙན་བྱོལ་བོད་མི་ཚོས་རྒྱ་དམར་གྱིས་
རང་ཡུལ་བོད་རྒྱལ་ཁབ་ནང་གདུག་རྩུབ་ཀྱི་སྒོ་ནས་དབང་བསྒྱུར་ཇི་ལྟར་བྱས་
པ་དང༌། ལོ་ངོ་༤༠ རིང་བོད་མིས་དཀའ་སྡུག་ཇི་ལྟར་མྱངས་པའི་གནས་ཚུལ་
རྣམས་ཤེས་རྟོགས་ཐུབ་པ་བྱུང་ཡོད།
ཕྱི་ལོ་༡༩༨༧ ལོར་ཕྲན་རང་རྒྱལ་ས་Paris ནང་བསྐྱོད་པ་ཡིན། དེ་
སྐབས་ཕ་རཱན་སིར་ཡོད་པའི་བོད་མིའི་ཚོགས་སྡེ་ཁག་དང༌། བོད་དོན་ཐོག་གདུང་
སེམས་མཉམ་བསྐྱེད་ཀྱི་རྒྱབ་སྐྱོར་གནང་མཁན་ཕྱི་རྒྱལ་གྲོགས་པོ་ཚོ་ཐུན་མོང་ནས་
རྒྱ་དམར་ལ་ཞི་རྒོལ་རྔམ་སྟོན་གྱི་ཁྲོམ་སྐོར་ཞིག་གོ་སྒྲིག་གནང་བ་དེའི་ནང་ཕྲན་
རང་ཞུགས་པ་ཡིན། ང་ཚོ་ཕལ་ཆེར་མི་གྲངས་༣༠༠ ཙམ་ཡོད་པ་ནས་ཇོར་ཇི་
ཕ་ཡེབ་George V གཞུང་ལམ་བརྒྱུད་ཅལ་སི་ཨེ་ལ་སིའི་Charles Ela-
si ནས་རྒྱ་ནག་མི་མང་སྤྱི་མཐུན་རྒྱལ་ཁབ་ཀྱི་གཞུང་ཚབ་ཁང་གི་ཕྱོགས་སུ་གོམ་
བགྲོད་བྱས་ཏེ། ཐོག་མར་ང་ཚོས་གཞུང་ཚབ་ཁང་གི་མདུན་དུ་ངོ་རྒོལ་གྱི་འབོད་
ཚིག་བསྒྲགས་པ་དང༌། དེ་རྗེས་༸གོང་ས་མཆོག་གིས་ལྗགས་རྩོམ་གནང་བའི་
བདེན་ཚིག་སྨོན་ལམ་གྱི་ཆོས་དབྱངས་བཏོན་པ་ཡིན། གཞུང་ཚབ་ཁང་གི་ལས་བྱེད་
ཚོས་སྒེའུ་ཁུང་ནས་ང་ཚོར་གློག་བརྙན་གྱི་དཔར་རྒྱག་པ་དང༌། དེ་མིན་གྱིས་འདྲ་
དཔར་རྒྱག་བཞིན་ཡོད་པ་མཐོང་བྱུང༌།
ཕྱི་ལོ་༡༩༨༧ ཕྱི་ཟླ་༩ ཚེས་༢༧ དང་། ཕྱི་ཟླ་༡༠ ཚེས་༡ དེ་བཞིན་༡༩༨༨
ལོའི་ཕྱི་ཟླ་༣ ཚེས་༥ སོ་སོར་རྒྱལ་ས་ལྷ་སར་བོད་མིས་ཞི་རྒོལ་རྔམ་སྟོན་ཁྲོམ་
སྐོར་བྱས་པ་དེ་སྐབས་རྒྱ་དམར་གྱིས་དྲག་རྩུབ་བྱ་སྤྱོད་སྣ་ཚོགས་སྤེལ་ཏེ། ངོ་རྒོལ་
རྔམ་སྟོན་ནང་ཞུགས་མཁན་གྲྭ་བཙུན་སོགས་མི་མང་གི་ཐོག་ཏུ་མེ་མདའ་བརྒྱབ་
ནས་འཇིགས་སྐུལ་བྱས་པ་དང༌། ད་དུང་ངོ་རྒོལ་རྔམ་སྟོན་མུ་མཐུད་བྱས་པར་
བརྟེན་བོད་མི་༢༥༠༠ སྐོར་འཛིན་བཟུང་བྱས་ཡོད། བོད་ནང་ཕྱི་ལོ་༡༩༨༧ ཕྱི་
ཟླ་༩ ཚེས་༢༧ ནས་༡༩༩༢ ལོ་མཇུག་བར་འདི་ལྟ་བུའི་ངོ་རྒོལ་རྔམ་སྟོན་
ཐེངས་༡༥༠ ལྷག་ཙམ་བྱས་ཡོད། ཕྱི་ལོ་༡༩༨༧ ལོ་ཕན་བོད་ནང་ངོ་རྒོལ་
རྔམ་སྟོན་ཁྲོམ་སྐོར་མི་ཉུང་བ་ཞིག་བྱུང་ཡོད་ཀྱང༌། རྒྱལ་སྤྱིའི་སྡིངས་ཆའི་སྟེང་དྲིལ་
བསྒྲགས་དེ་ཙམ་བྱེད་ཐུབ་པ་བྱུང་མེད།
ཕྱི་ལོ་༡༩༨༦ ཕྱི་ཟླ་༡༢ ཚེས་༡༢ ཉིན་འཛམ་གླིང་མཉམ་སྦྲེལ་རྒྱལ་
ཚོགས་ཀྱི་ཚོགས་ཆེན་སྟེང༌། རྒྱ་ནག་མི་མང་སྤྱི་མཐུན་རྒྱལ་ཁབ་ཀྱིས་བོད་ནང་གི་
བོད་མི་ཚོར་སྡུག་སྦྱོང་མནར་གཅོད་བཏང་བ་སོགས་ཀྱི་གནས་ཚུལ་ཁུངས་སྐྱེལ་
ར་སྤྲོད་བྱས་འདུག་ཀྱང༌། རྒྱ་དམར་ནས་བོད་ནང་འགྱུར་ལྡོག་གང་ཡང་བཏང་མི་
འདུག བོད་ཀྱི་ཆབ་སྲིད་བཙོན་པ་དྷ་སར་སླེབས་འབྱོར་བྱུང་བ་རྣམས་ལ་རང་གཞུང་
བདེ་སྲུང་ལས་ཁུངས་ནས་གཟིགས་རྟོག་གནང་བ་དང་སྦྲགས་ཁོང་ཚོར་སྡུག་སྦྱོང་
མྱངས་ཚུལ་འདྲི་རྩད་གནང་སྐབས། ཁོང་ཚོས་བཙོན་ཁང་ཁག་ནང་རྒྱ་ལས་པས་
རང་སྐྱོན་ངོས་ལེན་དང་གཞན་སྐྱོན་ཐེར་འདོན་བྱེད་དགོས་ཞེས་བརྗོད་དེ་རྡོག་རྒྱག་
དང༌། དབྱུག་པ། གཅར་རྡུང་སོགས་ཀྱི་མནར་གཅོད་ཡ་ང་སྙིང་རྗེ་བྲལ་བ་བཏང་
བ༑ བཙོན་པར་ཁྱི་གློད་དེ་སོ་རྒྱག་བཅུག་པ། བཙུན་མ་ཚོར་བཙན་གཡེམ་དང་
མཚན་མའི་ནང་གློག་རྒྱུག་བཅུག་པ་སོགས་མདོར་ན་མནར་གཅོད་གཏོང་སྟངས་འདྲ་
མིན་རྣམ་གྲངས་སུམ་ཅུ་སོ་གསུམ་ཙམ་ལག་བསྟར་བྱེད་ཀྱི་ཡོད་ལུགས་བརྗོད་ཡོད།
ཕྱོགས་གཅིག་ནས་བོད་ཀྱི་རྩ་དོན་ཐོག་འཛམ་གླིང་ཡུལ་གྲུ་གང་ས་ནས་མཐུན་
འགྱུར་དང་རྒྱབ་གཉེར་གནང་མཁན་ཇེ་མང་ཇེ་མང་དུ་འགྲོ་བཞིན་ཡོད་པས་སྤྲོ་སྣང་
འཕེལ་ཡང༌། ཕྱོགས་གཞན་ནས་གཞིས་ལུས་བོད་རིགས་སྤུན་ཟླ་རྣམས་རྒྱ་དམར་
གྱི་དྲག་རྩུབ་འོག དཀའ་སྡུག་བཟོད་གླགས་མེད་པ་མྱོང་བཞིན་ཡོད་པའི་གནས་ཚུལ་
རྣམས་གང་དྲག་བསམ་པའི་བསམ་བློ་ཡང་ཡང་འཁོར་གྱི་འདུག བོད་མི་བཙུན་མ་
བཅུ་གྲངས་ནས་རང་འགུལ་གྱིས་རྒྱ་དམར་ལ་ངོ་རྒོལ་བྱས་པ་དང༌། ཡང་བཙུན་པ་
ཁ་ཤས་ཀྱིས་བོད་ཀྱི་རྒྱལ་དར་ཁྱེར་ཏེ་ཁོང་ཁྲོའི་རྣམ་པས་སྐད་འབོད་བྱས་པ་སོགས་
ལ་རྒྱ་དམར་དབང་སྒྱུར་པས་དྲག་གནོན་བྱེད་ཐབས་ཁོ་ན་སྤྱད་དེ། ངོ་རྒོལ་བྱེད་
མཁན་རྣམས་འཛིན་བཟུང་མནར་གཅོད་དྲག་པོ་བཏང་བའི་རྐྱེན་གྱིས་ཁོང་ཚོ་ཁག་
གཅིག་འཚོ་གནས་མ་ཐུབ་པ་དང༌། ད་ལྟ་གསོན་པོར་གནས་པ་ཚོར་མནར་གཅོད་
ཇི་ལྟར་མྱངས་པའི་དཔང་རྟགས་ལུས་པོའི་ཐོག་གསལ་པོ་མཐོང་རྒྱུ་ཡོད། ལོ་ཤས་
སྔོན་ངལ་རྩོལ་བསྒྱུར་བཀོད་དང་བཙོན་ཁང་ནས་བྲོས་ཐར་ཐུབ་པའི་ཆབ་སྲིད་བཙོན་
པ་ཚོར་རང་གཞུང་བཀའ་ཤག་དང་འཕྲོད་བསྟེན་སྨན་ཁང་བཅས་ནས་སྨན་བཅོས་
གཟིགས་སྐྱོང་གནང་བཞིན་ཡོད། འོན་ཀྱང་མནར་གཅོད་ཚབས་ཆེ་བཏང་བའི་རྐྱེན་
གྱིས་ལུས་སེམས་གཉིས་ལ་གནོད་འཚེ་ཆེན་པོ་ཕོག་པསཔས་ལམ་སང་དྲག་སྐྱེད་ཡོང་
རྒྱུ་ཁག་པོ་ཆགས་ཡོད།
རྒྱ་དམར་བཙན་འཛུལ་བས་རང་རེའི་ཤ་ཁྲག་གཅིག་གྱུར་གྱི་བོད་རིགས་སྤུན་ཟླ་
ཚོར་དབང་སྒྱུར་བྱས་ཏེ་འགྲོ་བ་མིའི་ཚེ་སྲོག་ལ་སྣང་ཆུང་ཁྱད་གསོད་ཀྱིས་བརྩི་མེད་
རྡོག་རོལ་གཏོང་བ་དང༌། བོད་མི་ན་གཞོན་རང་ལོ་ཉི་ཤུ་བརྒལ་བ་མང་པོ་འཛིན་
བཟུང་བྱས་ཏེ་ཁོང་ཚོར་ཚེ་བཙོན་ནམ་དུས་བཀག་ངལ་རྩོལ་བསྒྱུར་བཀོད་ཀྱི་ཉེས་
ཆད་བཏང་ཡོད། བོད་ནང་རྒྱ་ནག་མི་མང་སྤྱི་མཐུན་རྒྱལ་ཁབ་ཀྱི་ས་གནས་དཔོན་
རིགས་ཚོས་ཁ་ནས་ཆོས་དད་རང་མོས་ཡིན་ཚུལ་བཤད་ཀྱང༌། དོན་དམ་གསུང་
རབ་ཕྱག་དཔེ་ཁག་ལ་ཐོས་བསམ་སློབ་གཉེར་དང་ཉམས་ལེན་གནང་མཁན་རྣམས་
བཙན་པོ་དབང་ཤེད་ཀྱི་སྒོ་ནས་འགོག་ཐབས་བྱེད་པ་སོགས་དྲག་རྩུབ་སྔར་བས་ལྡབ་
འགྱུར་ལག་བསྟར་བྱེད་མུས། རྒྱ་དམར་གཞུང་གིས་ཁ་བཤད་ལག་བསྟར་མི་བྱེད་
པ་དང༌། ཁ་ཞེ་ཕྱི་ནང་མི་མཚུངས་པ་བཅས་ཀྱིས་ཁོང་ཚོར་ཡིད་ཆེས་བློས་འགེལ་
བྱེད་ཐབས་མེད། ཇི་སྲིད་རྒྱ་དམར་བོད་ནང་གནས་པ་དེ་སྲིད་དུ་ྋགོང་ས་ྋསྐྱབས་
མགོན་ཆེན་པོ་མཆོག་བོད་དུ་༸ཞབས་སོར་འཁོད་མི་ཐུབ་ཅེས་བཤད་པའི་ཐ་ཚིག་
དེ༑ ཕྱི་ལོ་༡༩༨༠ ལོར་རང་ཉིད་བོད་ནང་ལྟ་སྐོར་དུ་འགྲོ་སྐབས་ལན་མང་གོ་ཐོས་
བྱུང་བ་དེ་ནས་བཟུང་རང་གི་སེམས་ནང་རི་མོ་བཀོད་པ་ལྟར་གྱུར།
ཕྱི་ལོ་༡༩༨༧ ལོར་བོད་ཕྲུག་ཁྱིམ་སྡེའི་སློ བ་ཕྲུག་རྣམས་རྒྱལ་
སྤྱིའི་ SOS Kinderdorf དང་། མཉམ་སྦྲེལ་རྒྱལ་ཚོགས་ཐུན་མོང་ནས་ཉམ་
ཐག་མགོན་མེད་ལ་མཐུན་འགྱུར་རོགས་རམ་བྱ་རྒྱུའི་དུས་ཡུན་ཟླ་བ་གསུམ་གྱི་
ལས་འཆར་ཞིག་གོ་སྒྲིག་གནང་བ་དེའི་ནང་མཉམ་ཞུགས་ཀྱིས། སློབ་ཕྲུག་རྒན་
པ་རྣམས་ཉེ་འཁོར་གྲོང་གསེབ་ཁག་ནང་སྡོད་ཁང་མེད་པའི་རྒྱ་གར་ཡུལ་མི་ཚོར་
རོགས་རམ་བྱེད་པར་བཏང་བ་ཡིན། ལས་གཞི་འདི་བརྒྱད་ཡུལ་མི་ཚོར་ཁང་
པ་གསར་རྒྱག་གི་རྒྱུ་ཆ་ཉོ་སྒྲུབ་དང༌། ཨར་ལས་ཀྱི་དགོས་དངུལ་སོགས་སྤྲད་
ཡོད། འཕྲལ་སེལ་གུར་ནང་སྡོད་མཁན་གྱི་ཡུལ་མི་ཚོ་ཨར་ལས་ཟིན་པ་དང་སྡོད་
ཁང་གསར་པའི་ནང་གནས་སྤོ་ཐུབ་པ་བྱུང་ཡོད། གྲོང་གསེབ་རེར་འགྲོ་གྲོན་ཧིན་
སྒོར་༢༠༠༠༠ ནས་༢༥༠༠༠ བར་སོང་ཡང་རང་ངོས་ནས་གསར་གཏོད་ཀྱི་
ལས་གཞི་འདིར་རྒྱབ་སྐྱོར་ཆ་ཚང་ཞུས་པ་ཡིན། དེ་ནི་རྒྱ་གར་གཞུང་གིས་ང་ཚོ་བོད་
མི་ཚོར་མཐུན་འགྱུར་རོགས་རམ་ཤུགས་ཆེ་གནང་བ་དང༌། དེ་བཞིན་ཡུལ་མི་ཚོས་
ཀྱང་ཕན་ཚུན་འབྲེལ་ལམ་དམ་ཟབ་ཏུ་གནས་པ་བཅས་ཀྱི་བཀའ་དྲིན་ལ་ཐུགས་རྗེ་ཆེ་
ཞུ་མཚོན་བྱེད་དུ་ཡིན།
བོད་ཕྲུག་ཁྱིམ་སྡེ་དང་ཨིན་དགེ་འོས་སྦྱོང་བྱ་ཡུལ་གྱི་མཐོ་སློབ་ཚན་པ་ཁག་དང་
འབྲེལ་ལམ་བཟང་པོ་བྱུང་བ་ལྟར། ཕྱི་ལོ་༡༩༨༧ ལོར་མཐོ་སློབ་ཀྱི་དབུ་འཛིན་
རྣམ་པས་འདི་གའི་ལས་བྱེད་དང་ཕན་ཚུན་ཤེས་ཡོན་སྐོར་ཉམས་མྱོང་སྤེལ་རེས་ཀྱི་
ཟབ་སྦྱོང་ཞིག་གོ་སྒྲིག་གནང་ཆེད་ཁོང་ཚོའི་འགན་འཛིན་དྷ་སར་ཆེད་གཏོང་གནང་
བར་མ་ཟད། ལ་དྭགས་དང༌། རྒྱ་གར་ལྷོ་ཕྱོགས་ཁུལ་གྱི་བོད་ཕྲུག་ཁྱིམ་སྡེ་བཅས་
ལའང་དེ་མཚུངས་ལས་འགུལ་སྤེལ་བར་ཕེབས་ཡོད། ལས་གཞི་འདི་ནི་བོད་ཁྱིམ་
སློབ་ཕྲུག་སྤྱི་ཡོངས་ཀྱི་ཤེས་ཡོན་གནས་ཚད་ཡར་རྒྱས་གཏོང་རྒྱུར་གཙོ་བོ་དམིགས་
པ་ཞིག་ཡིན་པ་ལྟར། ཨིན་དགེ་རྣམ་པ་འདི་ག་དྷ་སར་ཕལ་ཆེར་ལོ་གཅིག་ལྷག་ཙམ་
བཞུགས་ཏེ་ལས་དོན་ཐོག་མཉམ་རུབ་གནང་ཡོད། ལོ་དེར་ང་ཚོས་བོད་ཕྲུག་ཁྱིམ་
སྡེའི་མ་ལག་སློབ་གྲྭ་ཚང་མའི་འཛིན་རིམ་ལྔ་པ་དང་བརྒྱད་པ་གཉིས་ལ་སྤྱི་ཡོངས་
ཡིག་རྒྱུགས་གཏོང་རྒྱུ་ཐག་གཅོད་བྱས་པ་ཡིན།
སྤྱི་ཡོངས་ཀྱི་ཡིག་རྒྱུགས་གཏོང་བའི་དམིགས་ཡུལ་ནི། སློབ་ཕྲུག་ཚོའི་སྐད་
ཡིག་དང་ཨང་རྩིས་སོགས་ཀྱི་ཤེས་ཚད་ཚོད་ལྟ་བྱེད་ཆེད་ཡིན་སྟབས་བོད་ཡིག་
དང༌། ཨིན་ཇི། ཨང་རྩིས་བཅས་ཀྱི་དྲི་ཤོག་བཟོས་ཏེ་ཡིག་རྒྱུགས་ཀྱི་སྟངས་འཛིན་
ཆ་ཚང་དྷ་ས་དབུས་འཛིན་སྐྱོང་ནས་བྱས་ཡོད། ཐབས་ལམ་འདི་ལ་བརྟེན་ནས་སློབ་
ཕྲུག་ཚོའི་རིག་རྩལ་ནུས་སྟོབས་ལ་ཚོད་དཔག་ཐུབ་པར་མ་ཟད། དམའ་རིམ་སློབ་
གྲྭའི་འཛིན་རིམ་མཐའ་མའི་སློབ་ཕྲུག་ཚོར་ཕན་ཐོགས་ཆེན་པོ་བྱུང་ཡོད་བསམ་པ་
དྲན་གྱི་འདུག
དེ་བཞིན་བོད་ཁྱིམ་སློབ་གྲྭའི་མ་ལག་ཚང་མའི་ནང་རོལ་དབྱངས་དང༌། ཟློས་
གར་འཁྲབ་སྟོན། གླུ་གཞས་གཏོང་རྒྱུ་སོགས་བོད་ཀྱི་སྲོལ་རྒྱུན་རིག་གཞུང་ཟུར་
སྦྱོང་གིས་དར་སྤེལ་དང༌། ཤེས་ཡོན་གྱི་བྱེད་སྒོ་ཁག་རིམ་པས་ཡར་རྒྱས་འགྲོ་ཐུབ་
པ་བྱུང་ཡོད། བརྒྱུད་རིམ་འདི་ལ་བརྟེན་ནས་སློབ་གྲྭ་ནང་ཁུལ་དབར་སྒྱུ་རྩལ་འགྲན་
སྡུར་བྱ་རྒྱུའི་གོ་སྐབས་ཐོབ་ཡོད། འགྲན་སྡུར་དེ་ཡང་ཐོག་མར་བཞུགས་སྒར་དྷ་ས་
དང༌། དེ་རྗེས་ལ་དྭགས། དེ་ནས་བེལ་ཀོབ་བཅས་རེས་མོས་བྱས་པར་བརྟེན། བློ་
གསར་ན་གཞོན་ལོ་འཁོར་མ་ས་གནས་གཅིག་ཏུ་གནས་ཏེ་ཕྱི་བསྐྱོད་བྱ་རྒྱུའི་གོ་
སྐབས་ཉུང་ཤས་ལས་མི་ཐོབ་མཁན་ཚོར་མཐོང་རྒྱ་དང་ཐོས་རྒྱ་ཆེ་རུ་འགྲོ་རྒྱུར་ཕན་
ཐོགས་ཆེན་པོ་བྱུང་ཡོད།
སྐུ་ངོ་བསྟན་པ་ཚེ་རིང་ལགས་དང་ངོས་གཉིས་ནས་རང་རང་སོ་སོའི་ལས་
འགན་ཐོག་འབད་འབུངས་ཧུར་བསྐྱེད་ཀྱིས་ཞབས་འདེགས་མུ་མཐུད་ཞུས་
པ་དང༌། བུ་མོ་བསྟན་འཛིན་ཆོས་སྒྲོན་དང༌། སྐལ་བཟང་གཡང་འཛོམས། བུ་
བསྟན་འཛིན་ཆོས་གྲགས་བཅས་ཁོང་གསུམ་བེེངྒ་ལོར་དུ་བསྡད་དེ་ཟ་ཁང་གི་ལས་
དོན་ཐོག་འགན་ཁུར་ལྟ་རྟོག་བྱེད་བཞིན་ཡོད།
ཕྲན་རང་བུ་ཕྲུག་ཁྱིམ་སྡེ་ཁག་ལ་ཡང་ཡང་སྐོར་བསྐྱོད་ཀྱིས་སློབ་ཕྲུག་ཚོ་དང་
མཉམ་དུ་དུས་ཚོད་གང་མང་གཏོང་ཐབས་བྱེད་ཀྱི་ཡོད། དེ་བཞིན་ཕྱིའི་རྒྱལ་ཁབ་
སུད་སི་དང༌། ཕ་རཱན་སི། ཧོ་ལེནྜ། ཨིན་ཡུལ། ཨ་རི་སོགས་སུ་ཕྲུ་གུ་ཚོའི་སྦྱིན་
བདག་རྣམ་པ་མཇལ་འཕྲད་དུ་བསྐྱོད་པ་དང༌། རང་གི་ངོས་ནས་ལུང་པའི་གནས་
སྟངས་ལ་གཞིགས་ཏེ་གང་ཅིར་འབད་བརྩོན་གང་ཐུབ་ཞུ་རྒྱུའི་འདུན་པ་བཅངས་དང་
འཆང་མུས་སུ་ཡོད་པ་ལྟར། མང་ཚོགས་ཁྲོད་གཏམ་གླེང་བྱེད་པར་མགྲོན་འབོད་
གནང་མཁན་གང་མང་བྱུང༌། བོད་ནང་གཞིས་ལུས་བོད་མི་རྣམས་བཙོན་འཇུག་
སོགས་སྡུག་སྦྱོང་མནར་གཅོད་ཚད་ལས་བརྒལ་བ་མྱོང་བཞིན་ཡོད་པ་དེ་དག་རྒྱ་
དམར་ནས་ཕྱིར་བསྒྲགས་མི་ཆོག་པའི་བཀག་སྡོམ་བྱེད་པའི་དུས་འདིར། བདག་
ལྟ་བུས་བུད་མེད་ཀྱི་མགྲིན་ཚབ་པའི་འགན་ཁུར་བླངས་ཏེ་གཏམ་གླེང་བྱ་རྒྱུ་དཀའ་
ཡང་། བོད་ནང་གི་བུད་མེད་ཚོའི་གནས་སྟངས་སྐོར་ཡང་ཡང་སྐད་ཆ་འདྲི་མཁན་
ཚོར་གནས་ཚུལ་བརྗོད་དགོས་བྱུང༌།
རྒྱ་དམར་ནས་བོད་མི་ན་གཞོན་བྲོས་བྱོལ་དུ་འགྲོ་མཁན་རྣམས་འགོག་ཐབས་
གང་ཐུབ་བྱེད་པ་དང༌། ཁོང་ཚོ་བདུན་ཕྲག་གཅིག་ཙམ་སོང་རུང་ནང་དུ་ཕྱིར་ལོག་མ་
བཏང་བར་ཡ་ང་བའི་གནས་སུ་གྱར་དུ་བཅུག་ཡོད། དགུན་དུས་གནམ་གཤིས་གྲང་
ངར་ཧ་ཅང་ཆེ་བའི་སྐབས་སུའང་ཧི་མཱ་ལ་ཡའི་རི་རྒྱད་ནས་མཚན་འགྲུལ་གྱིས་བྲོས་
བྱོལ་དུ་ཡོང་དགོས་བྱུང་ཡོད། ཁོང་ཚོའི་ལོ་རྒྱུས་ག་དུས་ཉན་རུང་སེམས་སྡུག་གིས་
ནོན་གྱི་འདུག་རུང་སྡུག་བསྔལ་བྱས་པས་མི་ཕན་པར་སྙིང་སྟོབས་བསྐྱེད་དེ་ལས་ཀ་
བྱ་རྒྱུ་གལ་ཆེ་ཆགས་ཡོད། རང་ཉིད་ཕྲུ་གུར་དགའ་པོ་ཡོད་པ་ལྟར་ཁོང་ཚོར་བྱམས་
བརྩེའི་ལྟ་སྐྱོང་དང༌། ཁོང་ཚོ་རང་གི་རྒྱལ་ཁབ་ནས་བྲོས་བྱོལ་ཡོང་དགོས་དོན་གཙོ་
བོ་སློབ་སྦྱོང་གི་ཆེད་དུ་ཡིན་པས་རང་ངོས་ནས་འབད་བརྩོན་གང་ཐུབ་བྱས་ཏེ་བོད་
ཕྲུག་ཁྱིམ་སྡེའི་ཕྲུ་གུ་ཚོར་ཆ་རྐྱེན་གང་ལེགས་སྦྱོར་ཐབས་བྱེད་ཀྱི་ཡོད།
ཐོག་མར་གཅེན་མོ་ཚེ་རིང་སྒྲོལ་མ་ལགས་དང༌། དེ་ནས་ཕྲན་ལ་རོགས་
པ་བྱེད་མཁན་ཁྱིམ་ཚང་གི་ཨ་མ་ཚོ་ད་ཆ་ལོ་ན་མཐོན་པོར་སོན་པའི་དབང་
གིས། སྔར་བཞིན་ལས་ཀ་བྱེད་ཐུབ་ཐབས་མེད་པར་ངལ་གསོ་བའི་དུས་ལ་སླེབས་
ཡོད་པར་བརྟེན། ཁོང་ཚོའི་ཆེད་རྒས་ཤག་ཅིག་གསར་རྒྱག་བྱས་པ་བཅས་ད་ཆ་
ང་ཚོས་རྒན་བྱིས་གཉིས་ཀར་འགན་ཁུར་ལྟ་སྐྱོང་བྱེད་བཞིན་ཡོད། དེ་བཞིན་དེ་སྔ་
ཀུལླཱ་ཁུལ་གུར་ནང་སྡོད་ཁང་བཅས་ཏེ་ལམ་བཟོའི་ངལ་རྩོལ་ནང་ཞུགས་ནས་དཀའ་
ངལ་དང་ལེན་རྒྱུན་བསྲིང་བྱེད་མཁན་བོད་རིགས་ཕོ་མོ་ཚོའི་ཆེད་པཱ་ཀུལ་བོད་ཕྲུག་
ཁྱིམ་སྡེའི་ཁོངས་སྡོད་ཁང་གསར་རྒྱག་བྱས་པ་ཡིན། ཁོང་ཚོ་ཕལ་མོ་ཆེ་༸གོང་ས་
མཆོག་ཉེན་གཡོལ་དུ་ཆིབས་བསྒྱུར་གནང་སྐབས་ཕེབས་རྗེས་སུ་འབྲངས་ནས་ཡོང་
མཁན་གྲས་རེད་འདུག ཁོང་ཚོས་ད་བར་དཀའ་ངལ་ཁོ་ནའི་འོག་མི་ཚེ་བསྐྱལ་ཡོད་
པས་ཁོང་ཚོར་ལྟ་སྐྱོང་བྱ་རྒྱུ་དེ་ཡང་ང་ཚོའི་ལས་འགན་ཞིག་ཡིན་པར་ངོས་འཛིན་
ཞུ་ཡི་ཡོད།
ཕྱི་ལོ་༡༩༨༩ ལོར་ཕྲན་རང་ལོ་༤༩ སླེབས་ཤིང་ད་དུང་མི་ཚེ་ཕྱེད་ཀ་ཙམ་
བསྡད་རྒྱུ་ལྷག་ཡོད་སྙམ། སྐབས་དེར་རང་ཉིད་ཀྱི་འདས་པའི་མི་ཚེའི་ནང་ལས་ཀ་
གང་དང་ཇི་བྱས་ཐོག་བསམ་ཞིབ་ཀྱིས་ཕྱོགས་བསྡོམས་རྒྱག་རྒྱུའི་དུས་སུ་སླེབས་
ཡོད། ཕྲན་རང་དུས་རྒྱུན་ལུས་སེམས་གཉིས་ཀར་དཀའ་ངལ་འཕྲད་པའི་བོད་ཕྲུག་
རྣམས་དྷ་སར་འབྱོར་བ་མཐོང་དུས་སྐྱོ་སྣང་ཆེན་པོས་ནོན་པ་དང༌། འོན་ཀྱང་ཁོང་
ཚོའི་འདོད་པ་ལྟར་སློབ་སྦྱོང་ཐོག་ཞབས་འདེགས་ཞུ་རྒྱུའི་གོ་སྐབས་ཐོབ་པར་དགའ་
ཚོར་ཡོང་གི་འདུག
ཕྲན་རང་བྱུས་ཉེས་འདི་དག་གིས་རྐྱེན་པས་བློ་སྟོབས་མ་ཞུམ་པར་བཟང་
ཕྱོགས་ཀྱི་ཐད་བསམ་བློ་གཏོང་རྒྱུ་གལ་ཆེ་ཆགས་ཡོད། འདིར་བོད་ནས་ཕྲུ་གུ་
ཁག་མང་པོ་སྔ་རྗེས་སུ་འབྱོར་བར་མ་ཟད། བོད་མིའི་གཞིས་ཆགས་ཁག་ནས་ཀྱང་
ཕྲུ་གུ་མང་པོ་ཞིག་བཏང་དང་གཏོང་མུས་སུ་ཡོད། བོད་ནས་འབྱོར་བའི་ཕྲུ་གུ་ཚོས་
ང་ཚོར་ལོ་རྒྱུས་བཤད་པ་རྣམས་ཞེད་སྣང་དང་དངངས་སྐྲག་སྐྱེ་དགོས་ཤ་སྟག་རེད་
འདུག ཕྲན་ནས་རྟག་ཏུ་མི་གཞན་དག་ཚོས་བཤད་པ་ལ་སྣང་མེད་མ་གཏོང་བར་
རང་ཉིད་ཁོང་ཚོའི་ས་ཆར་བསྡད་ནས་ལྟ་སྐབས་སོ་སོའི་ལྟ་ཕྱོགས་ལ་ཁྱད་པར་ཆེན་
པོ་བཟོ་ཡི་འདུག དེ་མིན་རང་ཉིད་ཀྱི་ལས་འགན་ཙམ་དུ་བསམས་ནས་བྱས་ཚེ་
དོན་མེད་སེམས་ལ་ན་ཚ་བཟོ་རྒྱུ་ལས་མ་འདས། གལ་ཏེ་ང་ཚོས་ཕྲུ་གུ་ཚོའི་གནས་
ཚུལ་ཤེས་འདོད་ཀྱིས་ཉན་པ་ཡིན་ན་ཁོང་ཚོར་ང་ཚོ་ཇི་ཙམ་དགོས་གལ་ཡོད་པ་
ཤེས་ཐུབ། དེ་རྗེས་ང་ཚོའི་ངོས་ནས་ཕྲུ་གུ་མང་ཉུང་ལ་མ་ལྟོས་པར་ཁོང་ཚོའི་མི་
ཚེ་སྐྱེལ་སྟངས་ལ་བསམ་བློ་གཏོང་རྒྱུ་གལ་ཆེ་ཆགས་ཡོད། གལ་ཏེ་ང་ཚོས་ཕྲུ་གུ་
ཚོར་ལྟ་སྐྱོང་ཡག་པོ་མ་བྱས་ན་ཁོང་ཚོ་མ་འོངས་པར་གང་འདྲ་ཞིག་ཆགས་མིན་
ངེས་པ་མེད་ཅིང༌། ང་རང་གི་ངོས་ནས་ཁྱིམ་ཚང་གི་ཨ་མ་ཚོའི་དཀའ་ངལ་སེལ་
ཐབས་ལ་བསམ་ཞིབ་བྱས་དང་བྱེད་མུས་ཡིན། གལ་ཏེ་ཆ་སྙོམས་ཕྲུ་གུ་༣༠ ཙམ་
ཡོད་པའི་ཁྱིམ་ཚང་ཞིག་ནང་ང་ཚོས་གློ་བུར་ཞོགས་པ་གཅིག་ཕྲུ་གུ་༡༠ ཁ་སྣོན་
གྱིས་ལྟ་སྐྱོང་བྱ་རྒྱུའི་འགན་བསྐུར་བ་ཡིན་ན་ཁོང་ཚོའི་དཀའ་ངལ་ཆེ་རུ་འགྲོ་ཡི་
ཡོད་ཀྱང༌། བྱ་ཐབས་གཞན་མེད་པའི་གནས་ཚུལ་འོག་ཁོང་ཚོར་རྩིས་སྤྲོད་མི་བྱེད་
ཀ་མེད་ཐུག་གི་ཡོད།
ངོས་ནས་ཁྱིམ་ཚང་གི་ཨ་མ་ཚོ་ཕྲུ་གུ་རྒན་གཞོན་ཚང་མ་དང་འགྲོགས་འདྲིས་
མཐུན་གཤིབས་ཐུབ་པའི་ནུས་པའམ་བློ་རྩ་བརྟན་པོ་ལྡན་ཡོད་བསམ་གྱི་ཡོད
དོན་གསར་པ་གང་འདྲ་ཞིག་ཡིན་རུང་དེའི་ཐད་གོ་སྐབས་བཟུང་རྒྱུ་གལ་ཆེ་ཆགས་
ཡོད། རང་ངོས་ནས་གནད་དོན་ཐག་གཅོད་ཟིན་པ་ཁོ་ནར་ཆ་འཇོག་མ་བྱས་
པར། རྟག་ཏུ་དངོས་ཡོད་གནས་ཚུལ་དང་བསྟུན་ཏེ་དཀའ་ངལ་སེལ་ཐབས་བྱེད་ཀྱི་
ཡོད། ལ་དྭགས་ཀྱི་གནས་སྟངས་ནི་རྒྱ་གར་ལྷོ་ཕྱོགས་ཁུལ་གྱི་གནས་སྟངས་དང་
གཅིག་མཚུངས་མིན། འོན་ཀྱང་ལམ་ལུགས་ཁག་གཅིག་ད་དུང་འགྱུར་བཅོས་གཏོང་
མ་ཐུབ་པར་ལུས་ཡོད། རང་ངོས་ནས་ཡོངས་ཁྱབ་ཀྱི་བདེན་པ་དང༌། ཉེ་སྙོམས་
དྲང་བདེན། བྱམས་བརྩེ། ཚུལ་མཐུན་བཟང་སྤྱོད་བཅས་གལ་གནད་ཆེན་པོར་བརྩི་
ཡི་ཡོད་སྟབས། སོ་སོའི་ང་རྒྱལ་ཆེ་བའི་རང་གཤིས་ལ་མི་དགའ་བ་བཞིན་གཞན་
ལའང་རང་ཤེད་ཀྱིས་བཙན་འགེལ་བྱེད་ཀྱི་མེད།། །།

ལེའུ་བཅོ་བརྒྱད་པ།


༄༅། །སྤྱི་ནོར་ྋགོང་ས་ྋསྐྱབས་མགོན་སྐུ་ཕྲེང་བཅུ་བཞི་པ་ཆེན་པོ་མཆོག་ནས་
དུས་དང་རྣམ་པ་ཀུན་ཏུ་བོད་དོན་གྱི་དཀའ་རྙོག་རྣམས་གྲོས་མོལ་གྱི་ལམ་ནས་སེལ་
ཐབས་གང་ཐུབ་གནང་བཞིན་ཡོད།
ཕྱི་ལོ་༡༩༨༧ ཕྱི་ཟླ་༩ ཚེས་༢༡ ཉིན་༸ གོང་ས་མཆོག་ནས་ཨ་རིའི་
གྲོས་ཚོགས་ཀྱི་འགྲོ་བ་མིའི་ཐོབ་ཐང་ལྷན་ཚོགས་སྟེང་ཞི་བའི་དོན་ཚན་ལྔའི་གྲོས་
འཆར་འདོན་གནང་མཛད་པ་གཤམ་གསལ།
༡ བོད་ས་ཡོངས་རྫོགས་ཞི་བའི་བསྟི་གནས་ཤིག་ཏུ་བསྒྱུར་རྒྱུ།
༢ རྒྱ་མི་འབོར་ཆེན་བོད་ནང་གནས་སྤོ་བྱེད་པའི་རྒྱ་ནག་གི་སྲིད་བྱུས་ཀྱིས་རྐྱེན་
པས་བོད་མིའི་ངོ་བོ་རྩ་བརླག་ཏུ་འགྲོ་ཉེན་ཡོད་པ་དེ་དག་མཚམས་འཇོག་
དགོས་རྒྱུ།
༣ བོད་མི་མང་གི་གཞི་རྩའི་འགྲོ་བ་མིའི་ཐོབ་ཐང་དང༌། མང་གཙོའི་རང་དབང་
རྣམས་ལ་བརྩི་བཀུར་དགོས་རྒྱུ།
༤ བོད་ཀྱི་རང་བྱུང་ཁམས་ཀྱི་ཁོར་ཡུག་བཟང་པོའི་གནས་སྟངས་སྔར་སོར་ཆུད་
ཐབས་དང༌། སྲུང་སྐྱོབ་བྱ་དགོས་ཐོག་བོད་ནང་རྒྱ་ནག་གི་རྡུལ་ཕྲན་མཚོན་ཞུ
བཟོ་སྐྲུན་བྱེད་པ་དང༌། རྡུལ་ཕྲན་གྱི་སྙིགས་རོ་ཕུང་གསོག་བྱེད་འཆར་རྣམས་
མཚམས་འཇོག་དགོས་རྒྱུ།
༥ བོད་ཀྱི་མ་འོངས་གནས་བབས་དང༌། བོད་དང་རྒྱ་ནག་དབར་གྱི་འབྲེལ་བའི་
སྐོར་ལ་ལྷག་བསམ་རྣམ་དག་གི་སྒོ་ནས་གྲོས་མོལ་འགོ་འཛུགས་དགོས་རྒྱུ་
བཅས་ཡིན།
རང་ཉིད་སྒེར་གྱི་ངོས་ནས་༸གོང་ས་ྋསྐྱབས་མགོན་ཆེན་པོ་མཆོག་གིས་བོད་དོན་
དཀའ་རྙོག་སེལ་ཐབས་སླད། བོད་རྒྱ་མཉམ་གནས་རང་གཞན་གཉིས་ཕན་གྱི་གྲོས་
མོལ་རིམ་པར་མཛད་ཀྱང༌། རྒྱ་དམར་གྱི་དཔོན་རིགས་ཕྱོགས་ནས་བསམ་ཤེས་
ཀྱི་ལན་འདེབས་ཚུལ་བཞིན་མ་ཞུས་པར་བློ་ཕམ་ཡོད། གཞིས་ལུས་བོད་མི་ཚོར་
བཙན་གནོན་དྲག་རྩུབ་ཀྱི་སྡུག་སྦྱོང་གཏོང་བའི་བྱ་སྤྱོད་རྣམས་འཕྲལ་དུ་མཚམས་
འཇོག་བྱེད་དགོས། ྋགོང་ས་ྋ༸སྐྱབས་མགོན་ཆེན་པོ་མཆོག་ནས་བོད་རྒྱའི་དབར་
ཞི་མཐུན་ཡོང་ཐབས་སླད་འབད་རྩོལ་རྒྱུན་མར་གནང་ཡང་ད་བར་གྲུབ་འབྲས་མ་
སོན་པ་དེ་ནི་སེམས་ངལ་ཆེ་ཤོས་ཡིན།
ཕྱི་ལོ་༡༩༨༩ ལོར་སྤྱི་ནོར་༸གོང་ས་ྋསྐྱབས་མགོན་ཆེན་པོ་མཆོག་ལ་ནོ་
སྦེལ་ཞི་བདེའི་གཟེངས་རྟགས་འབུལ་བཞེས་བསྐྱངས་པ་དེ་ནི་གལ་གནད་ཧ་ཅང་
ཆེ་བའི་གནས་ཚུལ་ཞིག་ཡིན། དགའ་ཚོར་སྐྱེ་འོས་ཀྱི་བཀྲ་ཤིས་པའི་གཏམ་བཟང་
འདི་ཕྲན་རང་རྒྱ་གར་ལྷོ་ཕྱོགས་བེལ་ཀོབ་བོད་ཕྲུག་ཁྱིམ་སྡེར་ཡོད་སྐབས་རླུང་འཕྲིན་
བརྒྱུད་གོ་ཐོས་བྱུང་། གཟེངས་རྟགས་ཀྱི་ཆེ་བསྟོད་ལུང་འདྲེན་ནང༌།
ནོ་སྦེལ་གཟེངས་རྟགས་ལྷན་ཚོགས་ནས་ཕྱི་ལོ་༡༩༨༩ ལོའི་ནོ་སྦེལ་ཞི་
བདེའི་གཟེངས་རྟགས་དེ། བོད་མིའི་ཆོས་སྲིད་གཉིས་ཀྱི་དབུ་ཁྲིད་སྤྱི་ནོར་༸གོང་ས་
ྋསྐྱབས་མགོན་སྐུ་ཕྲེང་བཅུ་བཞི་པ་བསྟན་འཛིན་རྒྱ་མཚོ་མཆོག་ལ་འབུལ་རྒྱུའི་ཐག་
གཅོད་བྱས་པ་ཡིན།
གཟེངས་རྟགས་ལྷན་ཚོགས་ནས་༸གོང་ས་ྋསྐྱབས་མགོན་ཆེན་པོ་མཆོག་
གིས་བོད་བཅིངས་འགྲོལ་གཏོང་བའི་འཐབ་རྩོད་ཐད། རྒྱུན་དུ་འཚེ་བ་ཅན་གྱི་ཐབས་
ལམ་བསྟེན་རྒྱུར་དགག་ཆ་གནང་བ་དེ་ལྷན་ཚོགས་ཀྱིས་ནན་བཤད་བྱ་རྒྱུ་ཡིན། ད་
བར་གང་ཉིད་ཀྱིས་བོད་མི་རིགས་ཀྱི་རིག་གཞུང་དང་ལོ་རྒྱུས་ཀྱི་ཤུལ་རྒྱུན་གཅེས་
སྲུང་སླད། ཕན་ཚུན་གུས་བརྩི་དང་བཟོད་སྒོམ་གཞི་རྩར་བཞག་པའི་ཐོག་ནས་དཀའ་
ངལ་སེལ་ཐབས་འབད་བརྩོན་གང་ཡོང་གནང་ཡོད།
༸གོང་ས་མཆོག་གི་ཞི་བདེའི་དགོངས་གཞི་ནི་སེམས་ལྡན་ཡོངས་ལ་བརྩི་
མཐོང་དང༌། ལྷག་པར་འགྲོ་བ་མི་དང་ཁོར་ཡུག་སྲུང་སྐྱོབ་བཅས་ལ་སྨན་པའི་ཀུན་
ཁྱབ་འགན་ཁུར་གྱི་ལྟ་བ་ལས་བྱུང་བ་ཞིག་ཡིན། ནོ་སྦེལ་གཟེངས་རྟགས་ལྷན་
ཚོགས་ནས་༸གོང་ས་མཆོག་གིས་ཕན་ནུས་ལྡན་ཞིང་ཕུགས་རྒྱང་རིང་བའི་རླབས་
ཆེན་གྱི་དགོངས་པར་བརྟེན་ནས་རྒྱལ་སྤྱིའི་འཁྲུག་རྩོད་ཞི་ཐབས་དང༌། འགྲོ་བ་མིའི་
ཐོབ་ཐང་གི་འགན་ཁུར། རང་བྱུང་ཁོར་ཡུག་སྲུང་སྐྱོབ་བཅས་ལ་སྨན་པའི་མཛད་
འཕྲིན་ཕུལ་དུ་བྱུང་བ་ཞིག་བསྐྱངས་ཡོད་པར་ངོས་འཛིན་ཞུ་ཡི་ཡོད་ཅེས་འཁོད་འདུག
ཕྲན་རང་དགའ་སྤྲོའི་ཚོར་བ་བརྗོད་མི་ཤེས་པ་ཞིག་བྱུང་བ་དེ་འགོག་ཐབས་
བྲལ་ཏེ། ༸གོང་ས་མཆོག་ལ་འཚམས་འདྲི་བཀྲ་ཤིས་བདེ་ལེགས་ཀྱི་ཤིས་ཤོག་
ཅིག་འཕྲལ་དུ་འབུལ་ལམ་ཞུས་པ་ཡིན། ནོ་སྦེལ་གཟེངས་རྟགས་ལྷན་ཚོགས་ནས་
༸གོང་ས་མཆོག་གིས་འཛམ་གླིང་ཞི་བདེ་དང༌། ཕན་ཚུན་མཛའ་མཐུན། བཟོད་
སྒོམ། ཀུན་ཁྱབ་འགན་ཁུར་སོགས་ཀྱི་ལྟ་བར་གཞི་བཅོལ་བའི་རླབས་ཆེན་གྱི་
མཛད་འཕྲིན་བསྐྱངས་པ་ངོས་འཛིན་ཞལ་བཞེས་གནང་བ་དེས། ས་ཁུལ་གང་སར་
གནས་པའི་བོད་མི་ཡོངས་ལ་དགའ་ཚོར་ཆེན་པོ་བྱུང་ཡོད། གསར་འགྱུར་འདི་ནི་ང་
ཚོ་བོད་མི་ཚོར་དེ་སྔོན་བྱུང་མྱོང་མེད་པའི་གནས་ཚུལ་བཟང་ཤོས་ཤིག་ཡིན་པ་སྨོས་
ཅི་དགོས། དེ་སྐབས་ྋགོང་ས་ྋསྐྱབས་མགོན་ཆེན་པོ་མཆོག་ཨ་རིར་༸ཞབས་
སོར་འཁོད་གནང་མཛད་ཡོད། འདི་གའི་ཚོགས་པ་སྒྲིག་འཛུགས་ཁག་ནས་ད་རེས་
༸གོང་ས་མཆོག་གི་ཆིབས་བསྒྱུར་སྐབས་དུས་སྟོན་གཟབ་རྒྱས་ཤིག་སྲུང་བརྩི་ཞུ་
རྒྱུའི་གོ་སྒྲིག་གནང་བ་ལྟར། རྒྱ་བལ་འབྲུག་གསུམ་དུ་གནས་འཁོད་བོད་མི་སེར་སྐྱ་
སྟོང་ཕྲག་མང་པོ་བཞུགས་སྒར་དྷ་སར་མཉམ་འཛོམས་ཁུལ་འདིར་མི་ཚོགས་ཀྱིས་
ཡོངས་སུ་ཁེངས། ༸གོང་ས་མཆོག་རྒྱ་གར་གྱི་རྒྱལ་ས་དིལཱི་གནམ་ཐང་དུ་༸ཞབས་
སོར་འཁོད་སྐབས་བོད་མི་ཆེས་མང་པོས་འཚང་ག་ཤིག་ཤིག་གིས་ཕེབས་བསུ་ཞལ་
མཇལ་ཞུས་ཡོད
ཕྱི་ཟླ་༡༠ ཚེས་༢༣ ཉིན་བོད་ཕྲུག་ཁྱིམ་སྡེའི་དགེ་ལས་སློབ་ཕྲུག་ཡོངས་
ནས་སློབ་གྲྭ་དབུ་བརྙེས་པའི་དུས་དྲན་དང༌། ྋགོང་ས་མཆོག་ལ་ཞི་བདེའི་གཟེངས་
རྟགས་འབུལ་བཞེས་བསྐྱངས་པའི་དུས་སྟོན་གཉིས་ཀ་དགའ་ཚོར་ཆེན་པོས་སྲུང་
བརྩི་ཞུས།
དེ་རྗེས་༸གོང་ས་ྋསྐྱབས་མགོན་ཆེན་པོ་མཆོག་ནོར་ཝེར་ཆིབས་བསྒྱུར་
བཀའ་དྲིན་བསྐྱངས། གཅེན་པོ་ཐུབ་བསྟན་འཇིགས་མེད་ནོར་བུ་སྟངས་དཔྱལ་
རྣམ་གཉིས་མཛད་སྒོར་མཉམ་ཞུགས་གནང་རྒྱུའི་གོ་སྐབས་ཐོབ་འདུག ཕྲན་རང་
མཆིན་ནད་དུག་ཐབས་ཀྱི་ནད་གཞིས་རྐྱེན་པས་སྨན་ཁང་དུ་ཡོད་སྟབས་ནོར་
ཝེའི་རྒྱལ་ས་ཨོ་སོ་ལོར་ངོ་བཅར་མ་ཐུབ། རང་ཉིད་སྒེར་གྱི་ངོས་ནས་༸གོང་
མཆོག་གིས་འཛམ་གླིང་ནོ་སྦེལ་ཞི་བདེའི་གཟེངས་རྟགས་འབུལ་བཞེས་ཀྱི་མཛད་
སྒོའི་ཐོག་བཀའ་སློབ་གསུང་བཤད་གནང་བ་དེ་ནི། ད་ཕན་གྱི་བཀའ་སློབ་གསུང་
བཤད་ཀྱི་ནང་ནས་གལ་གནད་ཆེ་ཤོས་སུ་གྱུར་པའི་ཚོར་སྣང་བྱུང༌། ྋགོང་ས་
ྋསྐྱབས་མགོན་ཆེན་པོ་མཆོག་ནས་ཕྱི་དངོས་པོའི་རིག་གནས་འཕེལ་རྒྱས་འབྱུང་
བ་བཞིན་དུ། ནང་བསམ་པའི་འཕེལ་རྒྱས་ཀྱང་ལྷན་ཅིག་ཏུ་དགོས་པ་ཤིན་ཏུ་
གལ་འགངས་ཆེན་པོ་ཡིན་པ་དང༌། དེ་དང་ཆབས་ཅིག་ཨེ་ཤི་ཡའི་རྒྱལ་ཁབ་ནང་
ཞི་བདེ་བརྟན་ལྷིང་ཡོང་བ་དང༌། རང་གི་མི་མང་ཚོར་ཡང་དག་པའི་ཐབས་བྱུས་
བརྒྱུད་རང་དབང་སྤྲོད་ཐུབ་པ་བྱེད་དགོས་སྐོར་སོགས་ནན་ཏན་ཆེན་པོས་བཀའ་
སློབ་གསུང་བཤད་གནང་ཡོད།
སྤྱིར་བོད་མི་རྣམས་རང་ཡུལ་བོད་ནང་ཕྱིར་ལོག་བྱ་རྒྱུ་བྱུང་ན་དགའ་ཚོར་ཆེན་
པོ་ཡོང་རྒྱུ་ཡང་། སྐབས་འདིར་༸གོང་ས་ྋསྐྱབས་མགོན་ཆེན་པོ་མཆོག་ལ་འཛམ་
གླིང་ནོ་སྦེལ་ཞི་བདེའི་གཟེངས་རྟགས་འབུལ་བཞེས་གནང་བ་དེས། བོད་མི་ཚོར་
དགའ་ཚོར་དང་སེམས་སྟོབས་འཕེལ་བ་བྱུང་ཡོད། བོད་ཕྲུག་ཁྱིམ་སྡེའི་ལོ་འཁོར་
དུས་སྟོན་དང་སྟབས་བསྟུན་འདི་གའི་འཛིན་སྐྱོང་ལས་བྱེད་དང་། དགེ་ལས་སློབ་
ཕྲུག ཁྱིམ་ཚང་གི་ཨ་མ། མ་བྱན། ཁ་ལོ་བ་བཅས་ཚང་མའི་ངོས་ནས་སྔར་ལས་
ལྷག་པའི་ལས་དོན་ཚགས་ཚུད་ཧུར་འབུངས་ཞུ་རྒྱུའི་དམ་བཅའ་ཕུལ། ༸གོང་ས་
མཆོག་གིས་སྐུ་ངལ་བརྒྱ་ཕྲག་ལྷུར་བཞེས་དང་རྨད་བྱུང་ཐུགས་བསྐྱེད་མཛད་འཕྲིན་
བཅས་ཀྱིས། བོད་ཀྱི་གནད་དོན་ལ་འཛམ་གླིང་ཡུལ་གྲུ་གང་ས་ནས་ཆེ་མཐོང་དང་
ཐུགས་ཁུར་གནང་མཁན་ཇེ་མང་འགྲོ་བཞིན་ཡོད་པས། མགོན་པོ་གང་ཉིད་
ཐུགས་རྗེ་བཀའ་དྲིན་བླ་མེད་དུ་ཆེ་ཞེས་ཞུ་རྒྱུ་ཡིན།
དེ་རྗེས་རིམ་པས་བཙན་བྱོལ་བོད་གཞུང་གི་ལས་དོན་སྤྱི་དང༌། ཕྱི་རྒྱལ་ཡུལ་
གྲུ་ཁག་ནང་ཡོད་པའི་སྐུ་ཚབ་དོན་གཅོད། གཞུང་འབྲེལ་དང་གཞུང་འབྲེལ་ན
ཡིན་པའི་ཚོགས་པ་སྒྲིག་འཛུགས་ཁག་ངོས་འཛིན་ཐུབ་པ་བྱུང་ཡོད། དེ་བཞིན་
བོད་མིའི་མངོན་འདོད་རང་དབང་རང་བཙན་གྱི་དོན་དུ་རྒྱ་ཆེའི་གཞིས་ལུས་བོད་མི་
ཚོས། རང་ཡུལ་བོད་རྒྱལ་ཁབ་ནང་དཀའ་སྡུག་མནར་གཅོད་མྱངས་པའི་དོན་དངོས་
གནས་སྟངས་དང༌། བྱེས་འབྱོར་བོད་མི་ཚོའི་ངོས་ནས་བློ་སྟོབས་ཞེ་བསྐྱེད་ཀྱིས་
ལས་འགུལ་ཇི་སྤེལ་འཛམ་གླིང་ཐོག་གསལ་སྟོན་ཐུབ་པ་བྱུང་ཡོད། སྤྱི་ནོར་༸གོང་
ས་༸སྐྱབས་མགོན་ཆེན་པོ་མཆོག་གིས་བོད་དོན་འཐབ་རྩོད་སླད་ཞི་མོལ་དང་འཚེ་
མེད་ཞི་བའི་ཐབས་ལམ་འདོན་གནང་མཛད་པ་འདིས། ཉིན་གཅིག་རྒྱ་དམར་གྱི་
གདུག་རྩུབ་དྲག་སྤྱོད་མཚམས་འཇོག་གིས་ཞི་མོལ་གྱི་ལམ་ལ་ཞུགས་པའི་དུས་ཤིག་
ཡོང་བའི་ཡིད་ཆེས་བྱེད་ཀྱི་ཡོད།
ཕྱི་ལོ་༡༩༩༠ ལོ་ནི་བོད་མི་མང་སྤྱི་འཐུས་ལྷན་ཚོགས་ཀྱི་སྤྱི་འཐུས་འོས་
འདེམས་བྱ་རྒྱུའི་དུས་མཚམས་ཤིག་ཡིན་པ་དང༌། བཙན་བྱོལ་བོད་མིའི་རྩ་ཁྲིམས་
ཟིན་བྲིས་ཚོགས་ཆུང་གསར་དུ་བསྐོ་གཞག་གིས་བཙན་བྱོལ་བོད་གཞུང་གི་བཅའ་
ཁྲིམས་སྒྲིག་གཞི་དང༌། མ་འོངས་བོད་ཀྱི་རྩ་ཁྲིམས་ཟིན་བྲིས་འགོད་རྒྱུའི་ལལས་
འགན་བསྒྲུབ་དགོས་པའི་དུས་ལ་སླེབས་པ་ངོས་འཛིན་བྱས་ཡོད།
ཕྱི་ལོ་༡༩༩༠ ཕྱི་ཟླ་༥ པའི་ནང་༸ གོང་ས་༸སྐྱབས་མགོན་ཆེན་པོ་མཆོག་
ནས་བཙན་བྱོལ་བོད་གཞུང་གི་སྒྲིག་འཛུགས་འདི་མང་གཙོ་ཚད་ལྡན་ཞིག་ཏུ་བསྒྱུར་
རྒྱུར་རང་གཞུང་བཀའ་ཤག་དང༌། བོད་མི་མང་སྤྱི་འཐུས་ལྷན་ཚོགས་གཉིས་ཀར་
འཕོ་འགྱུར་གཏོང་གནང་གིས་དམིགས་བསལ་ཚོགས་ཆེན་ཞིག་སྐོང་འཚོགས་
གནང་ཡོད། ཚོགས་ཆེན་འདིའི་ཐོག་ནས་ད་ཕན་༸གོང་ས་མཆོག་གིས་བསྐོ་
གཞག་གནང་བའི་བཀའ་ཤག་དང་སྤྱི་འཐུས་རྣམས་བརྩི་མེད་ཀྱིས་གཞུང་གི་ལས་
དོན་ཁག་མང་ཚོགས་ནས་འགན་ཁུར་ཤུགས་ཆེ་བླང་དགོས་པ་དང༌། དེ་བཞིན་ལོ་
གཅིག་རིང་གཞུང་གི་འགན་ཁུར་བླང་མཁན་བར་བརྒལ་གྱི་བཀའ་ཤག་ལྷན་ཚོགས་
ཤིག་འོས་འདེམས་གནང་སྟེ་བཙན་བྱོལ་བོད་མིའི་བཅའ་ཁྲིམས་ཀྱི་ཟིན་བྲིས་གཏན་
འབེབས་དང༌། བོད་མི་མང་སྤྱི་འཐུས་ལྷན་ཚོགས་ཀྱི་འཐུས་མི་རྣམས་མང་ཚོགས་
ནས་འོས་འདེམས་བསྐོ་གཞག་བྱས་ན་ལེགས་ཚུལ་བཀའ་གསལ་ཕེབས་ཡོད།
བཅའ་ཁྲིམས་ནང་སྤྱི་འཐུས་ལྷན་ཚོགས་ཀྱི་ལས་ཡུན་ལོ་གསུམ་ནས་ལྔ་
བར་དང༌། འཐུས་མིའི་གྲངས་འབོར་༡༢ ནས་༤༦ བར་སྤར་རྒྱུ་བཅས་འཁོད་
ཡོད། བོད་མི་རང་ལོ་༡༨ ཡན་ཚང་མས་འོས་འཕེན་ཆོག་པ་དང༌། བོད་མི་ལོ་
ན་༢༥ སོན་པ་ཡན་གྱིས་སྤྱི་འཐུས་ལྷན་ཚོགས་ཀྱི་འོས་མིའི་ཁོངས་སུ་འཛུལ་
ཞུགས་ཆོག་པ། བཀའ་བློན་རྣམས་གྲོས་ཚོགས་ནས་འདེམས་བསྐོ་བྱ་རྒྱུ་བཅས་ཀྱི་
འགན་དབང་ཆ་ཚང་བསྐུར་གནང་མཛད་ཡོད།
གཞུང་གི་མང་གཙོའི་ལམ་ལུགས་འགྲོ་སྟངས་ཀྱི་ཆ་ནས་འཛིན་སྐྱོང་དང༌། ཁྲིམས་
བཟོ། ཁྲིམས་ལུགས་དབང་འཛིན་བཅས་ཀྱི་འགན་འཁྲི་ཇི་ཡོད་ཁ་གསལ་འགྲེལ་བརྗོད་
གནང་སྟེ། ད་ཕན་གང་ཟག་གིས་དབང་སྒྱུར་བྱེད་བཞིན་པའི་གཞུང་འདི་ཁྲིམས་ཀྱི་
དབང་སྒྱུར་འོག་གནས་རྒྱུའི་འཕོ་འགྱུར་གཏོང་གནང་མཛད་ཡོད།
ཕྱི་ལོ་༡༩༩༠ ཕྱི་ཟླ་༥ པར་ཕྲན་བེངྒ་ལོར་དུ་ཡོད་པའི་སྐབས་ཤིག་ལ་
དྷ་ས་ནས་ཞལ་པར་ཞིག་འབྱོར་བྱུང༌། དེའི་ནང་དམིགས་བསལ་ཚོགས་ཆེན་ཐོག་
བཀའ་བློན་གསུམ་གྱི་ཁྲོད་ནས་གཅིག་ཁྱེད་རང་བདམས་ཐོན་བྱུང་སོང་བ་གང་མྱུར་
འབྱོར་ཐོ་འགོད་པར་ཡོང་དགོས་གསུང་གི་འདུག དྷ་སར་འབྱོར་འཕྲལ་༸སྐུ་སྒེར་
ཡིག་ཚང་དུ་ངོ་བཅར་གྱིས་རང་ཉིད་ལ་དེ་ལྟ་བུའི་འགན་ཁུར་ཐུབ་པའི་ནུས་པ་མེད་
པས་བཀའ་བློན་གྱི་ལས་ཁུར་ཞུ་ཐུབ་པ་མི་འདུག་ཅེས་སྙན་སེང་ཞུས་པར། ྋསྐུ་
སྒེར་དྲུང་ཆེ་མཆོག་ནས་བོད་ཀྱི་ལོ་རྒྱུས་ནང་བུད་མེད་བཀའ་བློན་བདམས་ཐོན་
བྱུང་བ་ཐོག་མ་ཆགས་ཡོད་ཅེས་གསུངས་བྱུང༌། དེས་ན་གལ་གནད་ཆེ་བའི་དུས་
སྐབས་ཤིག་ཆགས་སྟབས་རང་ཉིད་ལས་འགན་དེ་ལས་གཡོལ་ཐབས་མེད་པ་ཞིག་
ཏུ་གྱུར། ཚོགས་འདུ་གྲོལ་རྗེས་སྐུ་ངོ་བསྟན་པ་ཚེ་རིང་ལགས་ལ་ཞལ་པར་ཕུལ་ནས་
གནས་ཚུལ་ཞུས་པར། ཁོང་གིས་ད་ལྟའི་ཆར་གདམ་ཀ་གཞན་མེད་ཅིང་རྗེས་སུ་
ཁྱེད་ནས་གལ་ཏེ་ལས་ཁུར་མ་ཐུབ་པ་འདྲ་བྱུང་ཚེ་དེ་མཚམས་དགོངས་ཞུ་ཆོག་གི་
རེད་ཅེས་སེམས་སྟོབས་སྤེལ་བྱུང༌།
ཕྱི་ཟླ་༥ ཚེས་༡༢ ཉིན་བཀའ་བློན་སྐལ་བཟང་ཡེ་ཤེས་ལགས་
དང༌། བཀའ་བློན་བཀྲས་མཐོང་བསྟན་འཛིན་རྣམ་རྒྱལ་ལགས་རྣམ་གཉིས་ལྷན་
ྋགོང་ས་མཆོག་གི་སྐུ་མདུན་དུ་བཀའ་བློན་གྱི་ལས་ཁུར་དམ་བཅའ་ཕུལ། དངོས་
ཡོད་གནས་ཚུལ་བརྗོད་ན་སྐབས་དེར་ཕྲན་རང་སྟབས་བདེ་པོ་དང་དགའ་ཚོར་དེ་
ཙམ་མ་བྱུང༌། མནའ་སྐྱེལ་དམ་བཅའི་བརྗོད་ཚིག་བོད་ཡིག་ནང་ཡོད་པ་འདི་ནི་ཧ་
ཅང་དངངས་འཚབ་ཀྱི་གནས་སུ་གྱུར། རང་ཉིད་བོད་ཡིག་གི་གནས་ཚད་སྐྱོ་པོ་
ཡིན་པས་ཀློག་སྐབས་ནོར་སྐྱོན་མང་པོ་བྱུང་སོང༌། དེ་རྗེས་སྔར་སྲོལ་རྟེན་འབྱུང་
མཛད་སྒོ་གནང་སྟེ་གསོལ་ཇ་བཞེས་འབྲས་འདེགས་འབུལ་དང་། ༸གོང་ས་
མཆོག་ལ་མཎྜལ་སྐུ་གསུང་ཐུགས་རྟེན་འདེགས་འབུལ་ཞུས་པ་དང་མཇལ་དར་ནང་
མཛོད་བཅས་གསོལ་རས་གནང༌། མཛད་སྒོ་གྲོལ་རྗེས་གཙུག་ལག་ཁང་དུ་མཆོད་
མཇལ་དུ་བསྐྱོད།
ཕྲན་རང་ཁ་བཏགས་གྱོན་ཏེ་ཕྱིར་ཐོན་སྐབས་དེ་གར་མི་མང་པོས་འཚམས་འདྲི་
བཀྲ་ཤིས་བདེ་ལེགས་ཞུ་བར་སྒུག་བསྡད་འདུག མདོ་སྨད་ཀྱི་སྐུ་ཚབ་ཅིག་གིས་
བཀའ་མོལ་གསུང་འདོད་གནང་གི་འདུག ངས་ཁོང་ལ་སྐྱོ་སྣང་དང་བཅས་བོད་ནང་
གནས་སྟངས་ཛ་དྲག་དཀའ་ངལ་ཆེན་པོ་ཡོད་པའི་སྐབས་འདིར་མང་ཚོགས་ནས་
འོས་འདེམས་བྱེད་སྟངས་ནོར་འདུག་ཅེས་བརྗོད་པ་ཡིན། རང་ངོས་ནས་བོད་པའི་
སྤྱི་ཚོགས་ནང་ཤེས་འཇོན་མྱོང་གསུམ་ལྡན་པའི་མི་སྣ་དྲག་གྲས་མི་ཉུང་བ་ཞིག་ཡོད་
བསམ་གྱི་ཡོད། རང་ཉིད་ལ་ཤེས་ཡོན་དང་འབྲེལ་བའི་ལས་དོན་མ་གཏོགས་དེ་མིན་
ཆབ་སྲིད་སྐོར་སོགས་རྒྱུས་མངའ་གང་ཡང་མེད།
ཕྲན་ནས་མི་ཐུག་ཚད་ལ་ཁྱེད་ཚོས་ང་ལ་འོས་འདེམས་གནང་བར་ཐུགས་རྗེ་
ཆེ༑ འོན་ཀྱང་ང་རང་ནི་དགའ་ཚོར་མ་བྱུང་ཞེས་བརྗོད་པ་ཡིན། ཚང་མས་བོད་ཕྲུག་
ཁྱིམ་སྡེའི་ནང་ད་བར་ལས་དོན་ཁག་འཐུས་ཚང་དང་ལམ་འགྲོ་ཡག་པོ་བྱུང་ཡོད། ད་
ཆ་བོད་གཞུང་གི་ལས་ཁུངས་ནང་ཤེས་ཡོན་དང་འབྲེལ་བའི་ལས་དོན་ཐོག་འགན་
ཁུར་ལེན་རྒྱུ་གལ་འགངས་ཆེན་པོ་ཆགས་ཡོད། དེ་སྔོན་གྱི་ཉམས་མྱོང་དང་འབྲེལ་
ད་ཆ་བཀའ་ཤག་ནང་ཞབས་འདེགས་ཞུ་དགོས་ཞེས་གསུང་གི་འདུག དེ་བཞིན་ཕྱི་
ལོ་༡༩༦༠ ནས་༡༩༧༠ ལོ་བར་གྱི་བོད་ཕྲུག་ཁྱིམ་སྡེའི་སློབ་ཟུར་རྒྱ་བལ་འབྲུག་
གསུམ་དང༌། ཉི་ཧོང༌། ཡོ་རོབ་སོགས་ས་ཁུལ་གང་སར་ཡོད་པ་ཚོས་ཀྱང་། ཕྲན་
རང་བཀའ་བློན་ལ་འོས་འདེམས་བྱུང་བར་འཚམས་འདྲི་ལེགས་གསོལ་གྱི་ཡི་གེ་མང་
པོ་འབྱོར་བྱུང༌། འོན་ཀྱང་ཁོང་ཚོ་དང་མཉམ་དུ་དགའ་སྣང་གི་ཚོར་བ་སྤེལ་རེས་བྱེད་
མ་ཐུབ་པ་དེར་བློ་ཕམ་ཆེན་པོ་བྱུང་།
ཕྱི་ཉིན་ཕྲན་རང་བཀའ་ཤག་ཏུ་ལས་བཅར་ཐོག་མར་ཞུས། བོད་ཡིག་འབྲི་རྒྱུར་
དེ་ཙམ་གོམས་འདྲིས་མེད་པས་ལས་གནས་འདི་རང་ཉིད་ལ་འཚམས་པོ་རེད་མི་
འདུག་སྙམ་པ་དྲན། ཡིག་ཆ་ཚང་མ་བོད་ཡིག་ནང་བྲིས་ཡོད་སྟབས་གཞན་ལ་ཀློག་
རོགས་བརྗོད་དགོས་པ་དང༌། ཡིག་ཆའི་ནང་དོན་འགྲེལ་བཤད་བརྒྱབ་པ་དེའི་ཐོག་
བསམ་ཞིབ་བྱེད་རྒྱུར་དུས་ཚོད་མང་པོ་གཏོང་དགོས་ཀྱི་འདུག ྋགོང་ས་མཆོག་
གིས་ངོས་རང་ལ་ལས་དོན་གཞི་རྒྱ་ཆེ་རུ་འགྲོ་བཞིན་པའི་བོད་ཕྲུག་ཁྱིམ་སྡེའི་ནང་
མུ་མཐུད་ལས་ཀ་བྱས་ན་ཞེས་བཀའ་གནང་མྱོང༌། ལས་རོགས་གཞན་རྣམས་ལས་
གཞི་དང་བྱེད་སྒོ་གསར་པ་ཁག་གི་ཐོག་ཕྱག་ལས་གནང་བཞིན་ཡོད་པས་ཕྲན་རང་
བཀའ་བློན་གྱི་ལས་གནས་ནས་དགོངས་པ་ཞུ་འདོད་བྱུང༌།
དེ་རྗེས་ཕྲན་ནས་རྩ་དགོངས་སྙན་ཞུ་ལན་བཞི་ཕུལ་བ་ཡིན། ཕྱི་
ལོ་༡༩༩༡ ལོར་སྙན་ཞུ་ཐེངས་དང་པོ་འབུལ་སྐབས་༸གོང་ས་མཆོག་ནས་ང་
ཚོར་ཁྱེད་རང་རོགས་པར་དགོས་ཀྱི་འདུག་ཅེས་བཀའ་ཕེབས་པ་བཞིན། ཕྱི་
ལོ་༡༩༩༢ ལོ་བར་ཕྲན་རང་ད་དུང་གཞུང་ཞབས་ཁོངས་སུ་ཡོད། འཆར་
ལོའི་ཕྱི་ཟླ་༧ པའི་ནང་རང་གིས་སྐད་ཡིག་ཡག་ཤོས་ཤེས་པའི་ཨིན་ཡིག་
ནང་༸གོང་ས་མཆོག་གི་མཚན་ཐོག་ཏུ་༸སྙན་ཞུ་འབྲི་རྒྱུའི་བློ་སྟོབ ས་སྐྱེས་
བྱུང༌། མཐའ་མཇུག་དེར་༸གོང་ས་མཆོག་ནས་ཕྲན་གྱི་རྩ་དགོངས་སྙན་ཞུར་
དགོངས་བཞེས་བཀའ་འཁྲོལ་སྩལ་ཐོབ་བྱུང་བ་བཞིན། མགོན་པོ་གང་ཉིད་ཀྱི་ལམ་
སྟོན་འོག་རང་ངོས་ནས་དུས་ཡུན་ཧྲིལ་པོ་བོད་ཕྲུག་ཁྱིམ་སྡེའི་ལས་དོན་ཐོག་བློ་རྩེ་
གཅིག་ཏུ་གཏད་པ་ཡིན།
ཤེས་རིག་བཀའ་བློན་གྱི་ལས་ཁུར་ཞུ་ཡུན་རིང་རྒྱ་གར་ཤེས་རིག་བློན་ཆེན་
ལས་ཁུངས་ཀྱིས་འཛིན་སྐྱོང་སྟངས་འཛིན་གནང་བཞིན་པའི་བོད་པའི་སློབ་གྲྭ་
ཡོངས་རྫོགས་ཀྱི་སློབ་ཚན་ཁག་བོད་ཡིག་ནང་སློབ་ཁྲིད་ཐུབ་པའི་ལས་རིམ་མཐའ་
འཁྱོངས་ཞུས་པ་ཡིན། རྒྱ་གར་ཤེས་རིག་བློན་ཆེན་མཆོག་དང་འབྲེལ་ཡོད་ལས་
བྱེད་རྣམས་མཇལ་འཕྲད་ནམ་བྱུང་ལ། ན་གཞོན་སློབ་ཕྲུག་ཚོར་རང་རང་སོ་སོའི་ཕ་
སྐད་ནང་སློབ་ཁྲིད་ཐུབ་པ་བྱ་རྒྱུ་གལ་ཆེ་ཡིན་སྐོར་སྙན་སྐུལ་ཡང་ཡང་ཞུས་དོན། ཕྱི་
ལོ་༡༩༨༦ ལོ་ནས་བཟུང་བོད་ཕྲུག་ཁྱིམ་སྡེའི་དམའ་རིམ་སློབ་གྲྭའི་སློབ་ཚན་
ཡོངས་རྫོགས་བོད་ཡིག་ཐོག་སློབ་ཁྲིད་ཐུབ་པ་བྱུང་ཡོད། བོད་ཀྱི་སྐད་ཡིག་ནི་བོད་
མི་རིགས་ཀྱི་ཆོས་དང་རིག་གཞུང་གི་རྒྱབ་རྟེན་མེད་དུ་མི་རུང་བ་ཞིག་ཡིན་པར་མ་
ཟད། རིག་གཞུང་གི་ངོ་བོ་མཚོན་པའི་གཞི་རྩ་ཞིག་ཀྱང་ཆགས་ཡོད། བཙན་བྱོལ་
དུ་གྱར་ཏེ་ལོ་མང་སོང་ཡང་བོད་ནང་འབྲེལ་ལམ་བྱ་རྒྱུ་ཧ་ཅང་དཀའ་བས། བོད་མི་
ཚོས་རང་གི་སྐད་ཡིག་གཅེས་སྲུང་བདག་ཉར་མི་ཉམས་རྒྱུན་འཛིན་བྱ་རྒྱུ་ཧ་ཅང་
གལ་ཆེར་གྱུར་ཡོད། རང་ཉིད་ཀྱི་ངོས་ནས་རྒྱ་གར་གཞུང་གིས་ང་ཚོའི་དགོས་
དམིགས་དང་ལས་དོན་རྣམས་མཁྱེན་རྟོགས་ཀྱིས་དགོངས་དཀྱེལ་ཆེ་བཞེས་གནང་
བར་སྙིང་དབུས་ནས་བཀའ་དྲིན་བསམ་ཤེས་ཞུ་ཡི་ཡོད། ཕྱི་ལོ་༡༩༩༣ ལོ་
མཇུག་ནས་བཟུང་རྒྱ་གར་གཞུང་གིས་འཛིན་སྐྱོང་སྟངས་འཛིན་གནང་བཞིན་པའི་
བོད་པའི་སློབ་གྲྭ་ཁག་གི་སློབ་ཕྲུག་ཚོ་ལའང༌། བོད་ཕྲུག་ཁྱིམ་སྡེའི་སློབ་དེབ་དང་
ལག་དེབ་ཁག་བེད་སྤྱོད་བྱས་པ་བརྒྱུད་སློབ་སྦྱོང་བྱ་རྒྱུའི་གོ་སྐབས་ཐོབ་ཡོད། ལས་
དོན་འདིས་མདུན་བསྐྱོད་ཆེན་པོའི་ངོ་བོ་མཚོན་པར་ཕྲན་རང་ཧ་ཅང་དགའ་པོ་བྱུང༌།
ང་ཚོའི་ངོས་ནས་བོད་ཕྲུག་ཁྱིམ་སྡེའི་གཞི་རིམ་འཛུགས་སྐྲུན་ཁག་ཡར་རྒྱས་
གཏོང་ཐབས་ཐད་ཞབས་ཕྱི་མུ་མཐུད་ཞུས་པ་ཡིན། རྒྱལ་སྤྱིའི་SOS Kin-
derdorf རོགས་རམ་ཚོགས་པས་དཔལ་འབྱོར་རྒྱབ་གཉེར་གནང་བའི་དིལླཱི་
གཞོན་ནུའི་སྡོད་ཁང་དེ་བཞིན། ཕྱི་ལོ་༡༩༩༡ ལོར་༸གོང་ས་ྋསྐྱབས་མགོན་
ཆེན་པོ་མཆོག་དང༌། རྒྱ་གར་གྲོས་ཚོགས་ཀྱི་མགྲིན་ཚབ་པ་སྐུ་ཞབས་རཱ་བི་ར་
ཡེ་ Rabi Ray མཆོག ཨོསྦིརི་ཡའི་བུ་ཕྲུག་ཁྱིམ་སྡེ་སྐབས་དང་པོའི་སློབ་
ཕྲུག་ཡིན་པ་SOS Kinderdorf གྱི་ཚོགས་གཙོ་རྣམ་པ་བཅས་དབུ་བཞུགས་
ཐོག་དབུ་འབྱེད་མཛད་སྒོ་བཀའ་དྲིན་བསྐྱངས་ཡོད། གཞོན་ནུའི་སྡོད་ཁང་གསར་
རྒྱག་ཐུབ་པ་འདིས་དེ་སྔོན་བོད་ཕྲུག་མང་པོ་ཞིག་ཡི་མུག་སྐྱི་གཡའི་གནས་སྟངས་
འོག རྒྱ་གར་གྱི་གྲོང་ཁྱེར་ཆེ་ཁག་ནང་ཁ་ཐོར་ནས་གནས་དགོས་བྱུང་བ་རྣམས་སྡོད་
ཁང་དེའི་ནང་མཉམ་སྡོད་ཐུབ་པ་བྱུང་ཡོད། སྤྱིར་བཏང་གཞོན་ནུའི་སྡོད་ཁང་དེའི་
ནང་སློབ་ཕྲུག་གྲངས་༢༢༠ ཙམ་གྱི་ཤོང་ཚད་ཡིན་ཡང་ད་ཆ་སྡོད་ཤག་ཆ་ཚང་
ཁེངས་ཡོད། SOS གཞོན་ནུའི་སྡོད་ཁང་གི་ཉེ་འགྲམ་དུ་གླིང་ཁ་དང་སྐྱེད་མོས་
ཚལ་ཆེན་པོ་ཞིག་ཡོད། དེའི་ནང་རྒྱ་གར་གྱི་ཡུལ་མི་རྣམས་སྒོམ་བསྐྱོན་རྒྱུ་དང་རྩ་
རླུང་དབུགས་སྦྱོང་བཅས་ཀྱི་ཆེད་དུ་ཡོང་གི་ཡོད། དབྱར་དུས་ཆར་ཞོད་སྐབས་སྐྱེད་
མོས་ཚལ་འདིར་ཆུས་ཁེངས་ཏེ་ཡང་ཡང་དཀའ་ངལ་འཕྲད་མུས་ལ་བརྟེན། ང་ཚོས་
གཞོན་ནུའི་སྡོད་ཁང་འདིའི་ནང་ཚོགས་ཁང་ཞིག་བརྒྱབ་སྟེ་ཚང་མས་མཉམ་སྤྱོད་
ཐུབ་པ་བཟོས།
ང་ཚོས་རང་རིགས་ན་གཞོན་ཚོར་བཟོ་རིག་འཕྲུལ་ལས་དང་ནུས་པའི་འབྱུང་
ཁུངས་ཀྱི་ལས་རིགས་སློབ་སྦྱོང་སྤྲོད་རྒྱུའི་ཐོག་བསམ་ཤེས་གང་ཐུབ་བྱས་པ་
ཡིན། བོད་ནང་ང་ཚོར་ཤིང་ཆ་དང༌། རླངས་རྫས། ས་འོག་ནས་ཐོན་པའི་རྡོ་སྣུམ་
སོགས་དཀོན་པོ་ཡིན་ཡང༌། ཆུའི་འབྱུང་ཁུངས་ཡག་པོ་དང་མཁའ་དབྱིངས་སྔོ་ལ་
དྭངས་ཤིང་གཙང་མ་ཡོད། བལ་ཡུལ་ནང་རྟེན་གཞི་བྱས་པའི་ SOS འཕྲུལ་ལས་
སྦྱོང་བརྡར་ལྟེ་གནས་ཁང་གི་ན་གཞོན་ཚོས། ཉི་མའི་ཚ་དྲོད་ལ་བརྟེན་ནས་ཆུ་ཚ་པོ་
བཟོ་བྱེད་ཀྱི་སྦྱོང་བརྡར་བྱས་པ་བརྒྱུད། བོད་ཕྲུག་ཁྱིམ་སྡེའི་སློབ་གྲྭ་ཡོངས་རྫོགས་
ནང་འཕྲུལ་ཆས་དེ་རིགས་གསར་འཛུགས་ཐུབ་པ་བྱུང་ཡོད། བཱིར་སུ་ཇ་བོད་ཁྱིམ་
གྱི་ན་གཞོན་ཚོའི་ཤེས་ཡོན་སྦྱོང་བརྡར་གྱི་དུས་ཡུན་ལོ་བཞི་ཡིན་ཞིང་། བཞུགས་
སྒར་ངྷ་སར་བོད་ཁྱིམ་མ་ལག་ཚང་མའི་ཤེས་བྱའི་བང་མཛོད་ལྟ་བུའི་དཔེ་མཛོད་དང་
ཡིག་ཆ་བདག་ཉར་དགོས་མཁོ་ཧ་ཅང་ཆེ་བས། དེའི་ཆེད་ཤེས་ཡོན་འཕེལ་རྒྱས་
སྡེ་ཚན་ EDRC དང༌། དགེ་རྒན་འོས་སྦྱོང་གི་ལྟེ་གནས་གཉིས་ཆབས་ཅིག་འགོ་
འཛུགས་ཞུས། ཤེས་ཡོན་སྤྱི་ཁྱབ་འགན་འཛིན་སྐུ་ཞབས་ངག་དབང་རྡོ་རྗེ་ལགས་
ཨ་རིའི་མཐོ་སློབ་ནས་གཙུག་ལག་རབ་འབྱམས་པའི་མཚན་གནས་བཞེས་གྲུབ་
མཚམས། ལྟེ་གནས་འདིའི་ལས་དོན་ཁག་དང་སློབ་ཕྲུག་ཚོའི་ཤེས་ཡོན་དང་འབྲེལ་
བའི་ལས་གཞི་ཡོངས་རྫོགས་ལ་གཟིགས་རྟོག་གི་འགན་ཁུར་བཞེས་བཞིན་ཡོད།
རང་རིགས་ན་གཞོན་ཚོར་ལས་རིགས་ཀྱི་སྦྱོང་བརྡར་གང་མང་སྤྲོད་རྒྱུ་ཛ་
དྲག་དགོས་གལ་ལ་བརྟེན། ཕྱི་ལོ་༡༩༩༦ ལོར་ལས་རིགས་སྦྱོང་བརྡར་ཁང་
ཟུར་འཛུགས་བྱ་ཡུལ་རྒྱ་གར་ཨུཏྟར་པྲདེཤ་ Uttar Pradesh མངའ་སྡེའི་
ནང་ས་ཆ་འོས་འཚམས་ཤིག་ཉོ་ཐུབ་པ་བྱུང་ཡོད། ལས་འཆར་འདིའི་ཐོག་སླར་
ཡང་ SOS Kinderdorf རོགས་ཚོགས་ནས་མཐུན་འགྱུར་རོགས་རམ་གནང་
རྒྱུ་ཞལ་བཞེས་བྱུང་དོན། སྐུ་ཞབས་ཕུན་ཚོགས་བཀྲ་ཤིས་ལགས་ལས་ཀ་འདི་
རིགས་ལ་རྒྱུས་མངའ་ཉམས་མྱོང་ཡོད་པ་ལྟར་ལས་འཆར་འདིའི་བཀོད་བྱུས་སྟངས་
འཛིན་གྱི་ཐུགས་འགན་བཞེས་ཡོད། ཁོང་ནི་ཕྱི་ལོ་༡༩༦༠ ལོའི་འགོ་སྟོད་དུ་
ཨིན་ཡུལ་པེ་སི་ཊོ་ལོ་ཇིའི་བུ་ཕྲུག་ཁྱིམ་སྡེའི་ནང་སློབ་སྦྱོང་དུ་བཏང་བའི་སློབ་
ཕྲུག་གི་གྲས་ཤིག་ཡིན། ལས་འཆར་འདིའི་འཛིན་སྐྱོང་བཀོད་བྱུས་གང་ལེགས་
འགྲོ་བཞིན་ཡོད་པ་ལྟར། སྐབས་དང་པོའི་སྦྱོང་བརྡར་ཕྱི་ལོ་༡༩༩༨ ལོར་འགོ་
འཛུགས་ཐུབ་པའི་རེ་བ་ཡོད།
ད་ཆ་རང་ཉིད་ཀྱི་བུ་ཕྲུག་རྣམས་ཀྱང་ལོ་ནའི་བབས་ཀྱིས་རང་རང་གི་དམིགས་
འདུན་གཞིར་བཟུང་ཁྱིམ་ནས་ཕྱིར་ཐོན་བྱེད་པའི་དུས་མཚམས་སུ་སླེབས་ཡོད། ང་
རང་གི་དུས་ཚོད་ཕལ་མོ་ཆེ་བོད་ཕྲུག་ཁྱིམ་སྡེའི་ཆེད་ཕྱོགས་བསྐྱོད་བྱེད་དགོས་བྱུང་
བ་དང༌། སྐུ་ངོ་བསྟན་པ་ཚེ་རིང་ལགས་ཀྱང་བོད་གཞུང་ཕྱི་འབྲེལ་ལས་ཁུངས་ཀྱི་
དྲུང་ཆེའི་ཐུགས་འགན་བཞེས་མུས་ཐོག ཕྱི་རྒྱལ་ཡུལ་གྲུ་ཁག་ལ་ཡོད་པའི་༸ གོང་
ས་མཆོག་གི་སྐུ་ཚབ་དོན་གཅོད་ཁང་དང༌། བོད་དོན་རྒྱབ་སྐྱོར་ཚོགས་པ་ཁག་མང་
ལ་འབྲེལ་བ་གནང་རྒྱུ་སོགས་ཀྱི་སྲི་ཞུ་ཞབས་འདེགས་ཞུ་བཞིན་ཡོད། སྐབས་དེར་
བུ་མོ་རྒན་པ་བསྟན་འཛིན་ཆོས་སྒྲོན་བོད་མི་མང་སྤྱི་འཐུས་ལྷན་ཚོགས་ཀྱི་སྤྱི་འཐུས་
སུ་འོས་འདེམས་བྱུང་ཡོད།
ཕྲན་རང་ལོ་ན་༥༦ ལ་སོན་སྐབས་རང་རྒྱུས་རང་གིས་ལོན་ཏེ་གནས་ཚུལ་
ཚང་མ་མེ་ལོང་ནང་བལྟས་པ་ལྟར་ཡོང་གི་འདུག ང་ཚོས་སྐྱེ་བ་སྔ་ཕྱི་ཁས་ལེན་
བྱེད་ཀྱི་ཡོད་པ་བཞིན་གལ་ཏེ་རང་ཉིད་ཀྱི་གཤིས་སྤྱོད་ལ་རྟོག་ཞིབ་ཡག་པོ་མ་བྱས་
པ་ཡིན་ན་སྐྱེ་བ་ཕྱི་མ་ཇི་ལྟར་འགྱུར་མིན་ངེས་པ་མེད་ཅིང་། ད་ལྟའི་ཆར་རང་ཉིད་
བཀག་སྡོམ་གང་ཡང་མེད་པའི་ཐོག་ནས་ལས་དོན་ལ་འཇུག་ཅིང་ཞི་བདེ་བག་ཕེབས་
ངང་གནས་བཞིན་ཡོད། གཅེན་མོ་དམ་པས་ཕྱི་ལོ་༡༩༦༠ ལོར་བུ་ཕྲུག་ཁྱིམ་
སྡེའི་ཕྱག་ལས་དབུ་འཛུགས་གནང་བ་དེ་དག་ཕྲན་ནས་མཇུག་འཁྱོངས་ཞུས་པ་ཞིག་
དང༌། དེ་ཡང་རང་ཉིད་ལས་དོན་འདིར་དགའ་མོས་དབང་གིས་མིན་པར་༸གོང་
མཆོག་གི་གཅུང་མོ་ཡིན་པའི་ཆ་ནས་ངས་སེམས་ཐག་གཙང་བཅད་ཀྱིས་ཞུགས་པ་
ཞིག་ཡིན།
བོད་ཕྲུག་ཁྱིམ་སྡེའི་ལས་དོན་འདི་ནི་མ་འོངས་བོད་ཀྱི་སོན་རྩའམ་སང་གནངས་
བཞད་རྒྱུའི་མེ་ཏོག་ལ་བདག་གཅེས་བྱེད་པ་ལྟ་བུའི་གལ་གནད་ཆེན་པོ་ཞིག་ལ་
ངོས་འཛིན་ཞུ་ཡི་ཡོད། ཇི་སྲིད་བོད་མི་རྣམས་བཙན་བྱོལ་དུ་གནས་པ་དེ་སྲིད་
རང་རེའི་བུ་ཕྲུག་རྣམས་ལ་ང་ཚོའི་ལྟ་སྐྱོང་དགོས་རྒྱུ་མེད་དུ་མི་རུང་བ་ཞིག་ཆགས་
ཡོད། རྒྱལ་ཁབ་ནང་འཛུགས་སྐྲུན་ཡར་རྒྱས་གོང་འཕེལ་ཡོང་བར་ཤེས་ཡོན་གནས་
ཚད་ཡག་པོ་དགོས་རྒྱུ་ནི་སྔོན་འགྲོའི་ཆ་རྐྱེན་ལྟ་བུར་གྱུར་ཡོད། དེས་ན་ལས་དོན་
དེ་རིགས་གང་ཟག་བྱེ་བྲག་པ་ཞིག་ལ་བརྟེན་ནས་མ་བསྡད་པར་མུ་མཐུད་རྒྱུན་འཛིན་
ཐུབ་ཐབས་བྱ་རྒྱུ་གལ་ཆེར་མངོན།
ད་ཆ་རང་ཉིད་ལས་ཁུར་བཤོལ་ཏེ་དགོངས་པ་ཞུ་བའི་དུས་ལ་སླེབས་ཡོད་པ་
དང༌། ངོས་ནས་རྟག་ཏུ་འཛིན་སྐྱོང་དབང་ཚད་ཆ་བགོས་བྱེད་པའི་དུས་ལ་སླེབས་
སྐོར་ནན་བརྗོད་བྱས་ཡོད། དེང་གི་སྐབས་སུ་བོད་ཕྲུག་ཁྱིམ་སྡེའི་ཁྱབ་ཁོངས་ནང་
ལྷག་བསམ་དང་ཤེས་འཇོན་གཉིས་ལྡན་གྱི་ན་གཞོན་མང་པོས་ལས་རིགས་འདྲ་མིན་
ཐོག་འགན་ཁུར་ཞུ་བཞིན་ཡོད་པར་དགའ་ཚོར་ཆེན་པོ་ཡོང་གི་འདུག ཁོང་ཚོས་
མང་གཙོའི་ལམ་ལུགས་ལྡན་པའི་བོད་རྒྱལ་ཁབ་ཀྱི་མ་འོངས་སོན་རྩ་བོད་ཕྲུག་ཚོར་
གཅེས་སྐྱོང་གིས་སློབ་སྦྱོང་སྤྲོད་རྒྱུའི་འགན་ལྕི་པོ་ཕྲག་པར་བླངས་ཐུབ་ངེས་རེད་སྙམ་
པ་དྲན་གྱི་འདུག
ད་ལྟའི་ཆར་ང་རང་འཚོ་བསྡད་ཡོད་རུང་སང་ཉིན་ཇི་ཡོང་སུས་ཀྱང་ཤེས་པ་
དཀའ། ཕྲན་ཚོའི་ནང་མི་དང་གཉེན་ཚན་མང་པོ་ཞིག་ཚེ་ལས་འདས་པའི་ཡིད་སྐྱོའི་
གནས་ཚུལ་མང་པོ་མཐོང་མྱོང་། འོན་ཀྱང་རྐྱེན་ངན་གོད་ཆགས་འདི་དག་བོད་རྒྱལ་
ཁབ་ཀྱི་དོན་དུ་ཚེ་སྲོག་ཤོར་བ་སོགས་དུས་མིན་རྐྱེན་འདས་སོང་བའི་བོད་མི་ས་ཡ་
གཅིག་དང་འབུམ་གཉིས་ཀྱི་གནས་ཚུལ་དང་བསྡུར་བ་ཡིན་ན་སྒེར་གྱི་ཕམ་ཉེས་ཡིན་
པས་གལ་ཆེར་བརྩི་ཡི་མེད། རང་ངོས་ནས་ད་བར་མི་ཚེའི་ནང་འཆི་བའི་རྐྱེན་ངན་
མང་པོ་མཐོང་མྱོང༌། ཚེ་འདི་མི་རྟག་པ་ཡིན་པས་རང་རེ་ཚང་མས་རང་ཉིད་རྟག་པར་
ངོས་འཛིན་བྱེད་རྒྱུ་མེད་པའི་ངེས་ཤེས་རྙེད་བྱུང༌།
དེ་ནི་རང་ཉིད་ལོ་ན་ ༥༦ ལ་སོན་པ་ཞིག་གིས་ནང་ཆོས་ཀྱི་ཉམས་མྱོང་གཏིང་
ཟབ་ཡོད་མདོག་བྱས་པ་དེ་འདྲ་གང་ཡང་མིན། རང་ངོས་ནས་གསུང་ཆོས་ཁག་
གཅིག་ཞུ་རྒྱུ་བྱུང་ཡང་དོན་དམ་རང་རྒྱུད་ཀྱི་ནང་བསམ་པར་དཔྱད་པ་ཚུལ་བཞིན་
བྱས་ཏེ་ལག་བསྟར་བྱ་རྒྱུ་གལ་གནད་ཆེ་ཤོས་རེད་འདུག་སྙམ། རང་ཉིད་ཀྱི་ངོས་
ནས་ལས་དོན་འདི་དག་རང་གི་ཆེད་དུའམ་ཡང་ན་ང་ཚོས་གཅེས་སྐྱོང་བྱེད་བཞིན་
པའི་ཕྲུ་གུ་ཚོའི་ཆེད་དུ་ཡིན་པ་སོགས་རང་གིས་རང་ལ་རྒྱུན་དུ་བརྟག་ཞིབ་ནན་པོ་
བྱེད་ཀྱི་ཡོད།
ད་ཆ་མནོ་བསམ་ཞིབ་ཏུ་གཏོང་སྐབས་མ་འོངས་པར་འཇིགས་སྣང་སྐྱེ་དགོས་པ་
གང་ཡང་མེད་སྙམ་པ་དྲན་གྱི་འདུག།། །།

